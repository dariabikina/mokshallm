КОДА АЩИХТЬ ТЕФНЕ ЭШЕЛЯМАНЬ ВАСТТНЕНЬ МАРХТА
7 июньцта Саранскяйса, Мордовия Республикань Пресс-центраса, ётафтовсь тяддень эшелямань сезонти лемтьф пресс-конференция.
Журналисттнень мархта васедемста спикерхне пачфтсть кода тяниень пингть ащихть тефне эшелямань васттнень мархта. Азфоль, што Мордовиянь ГИМС-нь центраса официальнайста регистрировандаф 13 пляж. Ламошкасна Саранскяйсот, Рузаевскяй, Большеберезниковскяй, Инсарскяй, Кочкуровскяй райоттнень эсот. Улихть пляшт и идень шумбрашинь петемань лагерьхнень эса. Нинге республикать столицаса ушедсть работама бассейнать маласа ваймамань кафта зонат, коса ули сембе инфраструктурась.
Мордовия Республикань Гражданскяй оборонань тефнень и чрезвычайнай ситуациятнень коряс Государственнай комитетть председателенц васенце заместителец Алексей Миточкин шарфтсь мяль сянди, што пляшне фалу кирдемат контроль ала. Тяфтама ваймама васттнень лувкссна республикаса касы.
Кода ащи тевсь араламань пункттнень мархта? Сявомок мяльс сянь, што Мордовиянь пляшнень благоустройстваснонды максфт сисем грантт, ваймамань васттнень эса ули эрявикс сембе инфраструктурась, тяконь лувксса и араламань пунктт.
Мордовия Республикать эзга Роспотребнадзорть Управлениянц руководителенц заместителец Наталия Фадеева азозе, што Управлениянь сотрудникне проверсесазь ведень объекттнень санитарнай норматнень мяльс сявозь. Тяни сявф ведь Саранскяень водоёмтнень эзда.
Мордовия Республикань Маломернай суднатнень коряс Государственнай инспекциянь Главнай государственнай инспекторсь Виктор Никитин пачфтсь ведень объекттнень лангса ломаттнень эряфснон ванфтомаснон мархта сотф правилатнень коламаснон инкса ответственностть колга. Кепотьксонди, контрольфтома и эшеляманди апак тик васттнень эса, а нинге ирецта эшеляманкса.
Пресс-конференцияса ванфтольхть и лия кизефкст.
Татьяна АЛЬШИНА.