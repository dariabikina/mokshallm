Шабаснон касфтсазь родной кялень, коень-обуцянь кельгикс
Кеме, лиятненди цебярь кепотьксокс ащи семьятнень колга фалу пачфнетяма оцю мяльса. И кеняртьфти, што ётксост аф кржа мокшень семьяда. Эсост аф аньцек фкя-фкянь шарьхкодемась, кельгомась, лездомась, но и коень-обуцянь, щамонь-карямонь, культурань ванфтомась. Мокша ломаттне тиендьсазь тянь оцю мяльса и тянди тонафтсазь идьснон.
Тяфтама семьятнень ёткс сувсихть и Лушкиттне, конат эряйхть Саранскяйса, но мирдть и рьвять боконцна ёрдафт Старошайговскяй райононь Лемдяй вели.
Елена Борисовнань мархта ули кода корхнемс ламос. Кулхцондолеть и кулхцондолеть эсонза! Мокшавати ули мезе азондомс, тяконь лувксса и ёмла родинанц колга, конань сон мзярдовок ашезе юксне и семьянц мархта уленди Лемдяйса пяк сидеста.
Шачсь Елена Борисовна Лемдяйса, коса васенце вастти фалу путневихть родной кяльть, культурать ванфтомаснон мархта сотф кизефксне. Тянь сон и акац Марина няезь нинге шабакс. Марина Босина работай Лемдяйса библиотекаса, сон—велень активисттнень и общественникнень эзда фкясь.
Сазоронц, Елена Лушкинать, эряфонь сюрекиц пачфтезе Саранскяи, коса эряй семьянц мархта.
Елена Борисовна С.В.Катковонь лемса Республиканскяй клиническяй больницяса медицинскяй сестра. Тяниень пингть мокшавась мзярс аф работай, сяс мес ащи ёмла стирнянц мархта. Ангелинанди нинге аш колма кизонятка, аф кунара ушедсь якама идень саду. Тядянцты сембе тевса лезды васенце мирденц эзда оцю стирец Виктория. Тяда башка, мокшень стирсь пяк венеми минценнети—национальнайти. Лемдяи сашендомстонза и мокшавакс наряжакшни, и примси участия ётафневи пуромкснень эса.
Семьянь азорсь Павел Лушкин—самозанятай. Мокшалять аляц Лемдяень, тядяц—Темяшева велень.
Лушкиттне сашендыхть Лемдяи Елена Борисовнань тядянц Нина Беловать ширес. Нина Ивановнань кудоц пяшкотькшни вайгяльда, тяконь лувксса и иденнеда, а тя мокшавати—инь оцю кенярдемась. Лемдяйса эряй и Нина Ивановнань тядяц—Валентина Демкина.
Раднянь келеса синь пуромкшнихть марс и шрать ваксса кайгихть мокшень морот. Елена Лушкинась кельгсы аканц, Марина Борисовнань мархта мораманц. Валонзон коряс, синь нинге шабакс морсесть щаваснон Валентина Николаевнань мархта, кона содай мокшэрзянь кунардонь лама мора.
А нинге Елена Борисовна сёрмады сюреса, кячкаскаса, кодай вндерняса. И тянди семботи тонадсь сонць.
«Тейне аш кода сувамс лавкав, коса мишендевихть кодамс, сёрмадомс сюрет. Пчкяль семботь рамалине»,—пеедезь азонды Елена Лушкинась.
Кячкаскаса кодай щапт—шальхть, васьть, кофтат, вндерняса—носокт, кофтат, стирензонды платьят, налхкшт. Сюреса (крёскаса) сёрмады картинат.
А ушедсь тя сембось лама кизода инголе. Колмоце класса тонафнись Елена Белова сась мяльс кодамс носокт. И бта тевоц тусь, но мзярда пачкодсь кочкяряти, эрявкстсь лезкс. Шабравасна няфтезе, кода тянь тиемс. Эста Елена кодась носокт марнек семьянцты. Меле сявозе кядезонза кячкаскять и кярьмодсь салфеткатненди. Теест узорхнень арьсекшнезень сонць.
Мокшавась кота кизот эрясь Подмосковьяса, работась санаторийса. Дежурстванза ульсть суткань, вов сон и ушедсь шалень кодама. Аф фкя шаль Елена Борисовна казсь, усксь Лемдяи. Азома сявок, што салфетканза и лия работанза улихть Лемдяй велень библиотекать выставканзон эса.
Васенце картинанц сюреса (крёскакс) сёрмадозе вов кода. Елена Лушкина няйсь лавкаса мишендеви картина, конань лангса ульсь куд, кона вчёк щаванц кудонц лацоль. И мокшавась сонь сёрмадозе!
Лушкиттнень стирняснонды, Ангелинати, аш колма кизонятка, а стирнять улихть ни мокшавань щамонза-карямонза: панароц, нулац, фартукоц. Эхянь няканякс няфти мархтост наряжафста!
И тя аф дивандафты. Елена Борисовна, стиренза, Лемдяйса эряй мала ломаненза праздникста, конатнень ёткста васенце вастса ащи мокшень тя велеть престольнай праздникоц—Покравсь, фалу наряжакшнихть мокшавакс. Тянивок синь аноклайхть малаткшни тя илати.
Стакшистовок Елена Лушкинась якай нуласа. Стафтомстонза мяльс сявфтольхть и тяниень пингть вешфксонза: мобильнай телефононди зепонявок ули.
Ангелинанди мокшень панарнять стазе, сюреса сёрмадозе и цёконятнень тиезень тядянц акац—стирнять крёснавац Марина Босина. Тевсь ашезь аще нуланять и фартуконять мельге—стафтозь заказс коре.
Марина Борисовна нула стафнесь и сазоронц Еленань оцю стиренцты Виканди.
Мокша ломаттне Елена Борисовна и Павел Валерьевич Лушкиттне арьсихть, што иттне национальнай коень-обуцянь, родной кялень кельгикс и ванфтыкс касыхть эста, кда тя тевса цебярь кепотьксокс теест арайхть тядясна-алясна.
Татьяна Альшина.