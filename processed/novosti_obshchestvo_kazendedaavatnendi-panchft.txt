Казендеда аватненди панчфт
Казендеда аватненди панчфт.
Рамамс аяш—сязеда лугаста.
Васьфттяда тинь мазы сельмованфт
Тинцьке, алят, ширдест сиденяста.
Монцьке стама пусмоть, ся букетть,
Кенярдезня мяштезон люпшталине.
Эряфсон ульсь лама сельмоведь,
А панчф мархта ризфонень юксталине.
И ся пингть тейне пеедель шинясь.
Эхи лама седиезе азоль,
Кда тейне кода-кода весть
Кие-кие хуш фкя панчфкя казель…
Полина АЛЁШИНА.