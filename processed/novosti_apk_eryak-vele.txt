«Эряк, веле!»
Саранскяйса ётафтовсь республиканскяй выставка-ярмарка
«Мордовия Арена» стадионть инголе площадкаса эсь продукцияснон няфтезь республикань сембе райоттне. Стане жа тяса ульсь паксятнень лангса работаманди тяниень пингонь техникань оцю выставка. Эсь тифксснон няфтезь прикладной искусствань мастерхне. Инжихненди работась полевой кухнясь, коса ульсь кода варжамс полбаста ямть.
«Товархнень лувкссна, конат няфтьфт ярмаркаса, салси мяль, и мон надиян, тячи кивок аф туй шавонь кятть,—мярьгсь Мордовия Республикань Правительствать Председателенц заместителец Раиса Цыбизова.—Регионть агропромышленнай комплексоц вииякшни кода оцю секторса, стане и фермерскяй хозяйствань секторса. Эрь кизоня минь аграриеньке келепнесазь ноляви продукцияснон линейканц, цебярьгофнесазь сонь качестванц и ноляйхть од товархт, штоба кеняртьфтемс рамайхнень. Велень хозяйстваса сатфксне арасть сатовикст государственнай политикать вельде. Мордовиянь Оцюнять Артём Алексеевич Здуновонь ширень кирдеманц вельде велетнень эса петневихть китне, Культурань куттне, школатне, идень саттне, одкстопневихть паркне и скверхне, ваймосемань зонатне. Коль сяда лама од ломань кочксесазь велень хозяйствань специальносттнень, ляткшнихть эряма и покодема эсь шачема вастсост. Велеса эрямань условиятне кармайхть цебярьгофневома и сяда тов, а аграриеньке поладсазь работаснон, нолямок цебярь качествань продукция. Минь шнафттама пря велень хозяйствань комплексонь эрь работникть мархта!»
Павильоттнень эса няфтьфтольхть медь, перень сёрот, фруктат и имошт. Илать пингста казьфтольхть Мордовиянь мешень кирдихне.
«Выставкать-ярмаркать ётафтоманц колга мяльхне-арьсематне аф отт, эрь кизоня миньцонк уленди Паксянь ши илась. Тядде минь ётафтсаськ сонь од «ошень» форматса, штоба маласькофтомс сонь ошеряйхненди,—мярьгсь МР-нь велень хозяйствань и продовольствиянь министрсь Антон Илюшкин.—Штоба идь мархта семьятне сальхть мероприятияс и максольхть оценка велень хозяйствать сатфксонзонды, «чопафтольхть» муниципальнай эрь районть национальнай колоритонцты. Иттне оцю мяльса содафнихть велень хозяйствань техникать мархта. Башка мяль шарфтф аф оцю фермерскяй хозяйстватнень лангс».
Выставкаса-ярмаркаса кштисть-морасть районнай и Мордовскяй госфилармониянь творческяй коллектифне.
Инь виихне няфтезь эсь пряснон спортивнай пялькстоматнень эса.