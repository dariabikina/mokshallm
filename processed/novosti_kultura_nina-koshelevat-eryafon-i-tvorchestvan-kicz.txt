НИНА КОШЕЛЕВАТЬ ЭРЯФОНЬ И ТВОРЧЕСТВАНЬ КИЦ
9 октябрьста Саранскяйса, Мокшэрзянь государственнай национальнай драматическяй театраса ётафтовсь Российскяй Федерациянь и Мордовия Республкань искусствань Заслуженнай деятельть, Мордовиянь Народнай артисткать Нина Кошелевать творческяй илядец. Илас сашендсть Мордовскяй (мокшень и эрзянь) народть Межрегиональнай общественнай организациянц VIII съездонц делегатонза, композиторть ялганза, земляконза, творчестванц кельгиенза.
Концертнай программати сувафтфтольхть Нина Кошелевать инь содаф произведениянза. Залу пуромфнень приветствовандазень Мордовиянь культурань, национальнай политикань и архивнай тевонь министрсь Светлана Баулина.
—Кельгома ялгат,—мярьгсь Светлана Никитовна.—Нина Васильевнань музыкальнай произведениянза ащихть няевикс вастса аф аньцек Мордовияса и Приволжскяй федеральнай округса, но и сембе Россиянь культураса. Тяда башка, Нина Кошелевась мольфти общественнай оцю работа. Сон комозьда лама киза вятьсы Мордовиянь Композиторонь союзть. И тя пингста лихтезе республикань музыкальнай культурать российскяй и международнай серьс!
Сяльде пуромфнень приветствовандазень Чувашия Республикань искусствань Заслуженнай деятельсь Лолита Чекушкина. Эсь выступлениясонза сон макссь оцю оценка мокшень композиторть классическяй, эстраднай и народнай музыкань произведениянзонды. Башка вастс путозе Нина Кошелевать «Алёна Арзамасская» балетонц, кона аф фкя киза ни няфневи И.М.Яушевонь лемса оперань и балетонь театраса.
Творческяй илядти максфоль Нина Кошелевать колга лисьф книгать, кона лиссь аф кунара, лемоц—«Национальнай композиторть эряфонь и творчествань киц». Россиянь Композиторонь союзть ответственнай секретарец Павел Левадный мярьгсь: «Тя книгась—оцюдонга оцю путкс Россиянь музыкальнай культурать сай пингонцты. Сонь коряванза иденьке-уноконьке кармайхть тонафнемонза тя эпохань культурать».
—Кельгома ялгат! Пара мялезон васедемс тячи мархтонт. Сембе творчествазе сотф шачема-касома масторть, республиканьконь, Россиять мархта. Пара няемс лия региоттнень эзда саф инжихнень, покоди ялганень, семьязень, творчествазень кельгиензон. Тячи кайгихть эрь-кодама жанрань произведеният, катк синь касфтсазь мялентень,—пшкядсь пуромфненди Нина Васильевна.
Сяльде Нина Кошелевать произведениянзон пуромфненди пачфтезь республикань государственнай камернай хорсь, И.М.Яушевонь лемса оперань и балетонь артисттне, а тяфта жа Мордовиянь лия содаф артист-
тне и коллектифне.
Владимир НЕСТЕРОВ.