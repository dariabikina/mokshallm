Памятник—Россиянь Геройти Григорий Слугинонди
Геройхне эряйхть ётксонк и сембонди тейнек эряви сявондемс эздост пример. Тяфтама геройхнень эзда фкясь—Ардатовскяй райононь Баева велеста Григорий Слугин. Сон шачсь и кассь Ардатовань модать лангса, эсь призваниянц—служамс Родинати—шарьхкодезе нинге школаса тонафнемста, сяс, кода и оцю брадоц, сась мяльс поступамс военнай училищав.
СВО-ть ушедомста ашезь няе эстеенза лия ки, кода стямс Россиять интересонзон аралама. Васенце вастти сон фалу путнезе личнай составть эряфонц ванфтоманц. Цебярь службанкса теенза пингта инголе максфоль гвардиянь капитан лемсь, сон казьфоль «За отвагу» медальса и кафксть казьфоль Мужествань орденца.
Кизода тяда инголе Григорий Слугин пяшкотькшнесь Запорожскяй областень Вербовое велеть оборонанц коряс боевой задача. 25 сентябрьста ветемба противниксь ушедсь наступления. Гвардиянь капитанць сявозе эсь лангозонза артиллериять управлениянц, лиссь тюремань инь «пси» вастти, штоба максомс лезкс ротань командирти и потафтомс врагть. Мордовиянь цёрать лац арьсеф тевонзон вельде вражескяй войскатне кирдсть оцю юмафкст и ушедсть потама. Но потамшовор врагсь нолдась дрон офицерть позициязонза, Григорий Александрович шавовсь.
Стака шарьхкодемс Слугиттнень юмафксснон—сон мезьсовок аф пяшкодеви. Но мялямсь Григориень колга кармай эряма сонь радня ломанензон, земляконзон, служай ялганзон седиса.
14 сентябрьста боецть шачема-касома уженясонза, Баева велеса, панчфоль памятник Россиянь Геройти. Церемонияса примасть участия Мордовиянь Оцюнясь Артём Здунов, Григорий Слугинонь семьяц, сонь боевой ялганза, велеряенза.
«Пингсь тяни аф простой—пинге, мзярда вииясь цебярть и кальдявть ёткса тюремась. Григорий Александрович арась цебярть шири и максозе тянкса эсь эряфонц, сембонь минь инксонк, Мордовияса мирнай эряфть инкса,—мярьгсь Артём Здунов.—Аш мезевок сяда стака, кода тяфтама геройхнень юмафтомасна. Эрьда карматама мяляфтома, што тя минь достоянияньке, сон фалу кармай мархтонк. Сембода кржась, мезе тейнек ули кода тиемс тяни—сембе пингс ванфтомс колганза мялямть».
Григорий Слугин шарфнесь мяль гиревой спортти. Странасонк спортонь тя видть козят коенза-обуцянза. Мордовияса тяниень пингть мархтонза занци пря кафта тёжяньда лама ломань. Артём Здунов азсь мяль эреклафтомс гиревой спортть коряс Мордовиянь чемпионатть ётафнеманц и максомс теенза Россиянь Геройть Григорий Слугинонь лемонц. Баева велеса и Ардатовскяй районца шачфне-касфне кирдезь тя инициативать ширенц.
Россиянь Геройть боевой ялгац Александр Олегович азсь благодарностень валхт ялганц тядянзонды-алянзонды цебярь цёрань касфтомда: «Аф весть пяшкотькшнень Гришань мархта боевой заданият. Тя грамотнай, ответственнай боец, афкуксонь ялга».
Россиянь Геройти, гвардиянь капитанти Григорий Слугинонди памятникть панжезь МР-нь Оцюнясь Артём Здунов, военнайть аляц Александр Григорьевич, тядяц Татьяна Васильевна, удавац Алена Слугина и брадоц Александр Слугин.
Странань Геройть лятфнеманкса ётафтфоль панихида. Церемониянь участникне путсть панчфт памятникти и лятфтазь гвардиянь капитанть минута кашт аф молезь ащезь.
Тя шиня Григорий Слугинонь и великай скульпторть Степан Эрьзянь шачема-касома велесост Артём Здунов чайда симомста корхнесь Геройть семьянц и служай ялганзон мархта. Корхтафтфтольхть кой-кона таколфты кизефкссна. Фкясь эздост сотф велень калмолангти кить строяманц мархта. Григорий надияфнесь тядянцты тиемс тянь. Тяни тя тевть пяшкодьсы республикань руководствась.
Васедемать пингста стане жа примафоль решения максомс Россиянь Геройть лемонц тястонь школати и ульцятнень эзда фкяти.