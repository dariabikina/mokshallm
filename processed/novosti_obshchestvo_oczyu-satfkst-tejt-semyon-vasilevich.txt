ОЦЮ САТФКСТ ТЕЙТЬ, СЕМЁН ВАСИЛЬЕВИЧ!
Самарскяй областень Тольятти ошень Мокшэрзянь культурнай центрать мархта «Мокшень правдась» кеме соткст кирди пяк кунара. Сонь пара тевонзон колга газетась пачфни оцю мяльса. Мокшэрзянь культурнай центрась лама киза пуропнесыне марс Тольяттинь мокшетнень и эрзятнень. Ётксост и сят, кит лама кизода инголе ётасть эряма Самарскяй области Мордовияста. Тяконь лувксса и центрать ингольдень председателец, мокшалясь Юрий Дёмкин. Аф кунара ответственнай тя вастти кочкафоль мокшень цёрась Семён Таршин. Минь корреспондентоньконди удалась корхнемс Семён Васильевичень мархта.
—Семён Васильевич, «Мокшень правдать» смекаензонды-тииензонды и морафтыензонды ломанць одат. Инголи мархтот васьфнемс ашезь сашендов. Сяс мяленьке содамс, коса шачеть-касоть, кодама семьяса?
—Шачень Тольятти ошса мокшень лама идень семьяса. Тядязе и алязе рабочай ломатть. Эряфоньберьф покодихть, заняфт идень касфтомать мархта. Шабакс сидеста улендень Самарскяй областень Ставропольскяй райононь мокшень фкя велеса, коса, ули кода мярьгомс, касыне серезень.
—Тон ломанць мокшат. Сяс максан тяфтама кизефкс: «Содасак-аф мокшень кяльть, кайги-аф сон семьясот?»
—Мокшень кяльть шарьхкодьса и содаса, но корхтан аф пяк аруста. Тядязе и алязе кудса корхтайхть мокшекс. Сидеста лятфнеса бабазень, конань ширес вели сашендонь каникулас. Сон пцтай ашезь корхта рузкс, сяс мес марнек семьясь корхтась мокшекс.
—Мезе азат Мордовиять колга? Сашендови-аф улендемс мокшэрзянь масторса?
—Мзярда шабалень, Мордовияса улендень аф шуроста. Тяни, кирдемок мяльса работать и общественнай тефнень, тянь сидеста тиендемс аф удалси. Но гордостень марязь азса: Мордовиясь—атянень-щятянень аляснон родинасна и монь ёмла родиназе. Пяк кельгсайне сонь перьфпялень мазы вастонзон.
—Мокшэрзянь культурнай центрань председателькс кочкафат аф кунара. Семён Васильевич, мезьста ушедыть эсь тевцень? И кодапт платтне эряенди?
—Виде, председателень вастти путфан аф кунара. Тевозень ушедыне сянь эзда, што сяда тов поладыне сянь, мезе Центрась тиендсь тяда инголе. Кепотьксонди, традиционнай илатнень ётафнемаснон, ёмла и од поколениять мархта работать. Кой-мезе пачфтян планоньконь колга. Ёратама общественнай тевозонк водендамс сяда лама од ломань, ванфтомс и тиендемс содафокс мокшэрзятнень культураснон, ётафнемс васедемат, лия пуромкст и стак тов. Семботь тянь лангса кармай работама Тольятти ошень Мокшэрзянь культурнай центрать марнек командац.
—Кода содаф, странасонк башка мяль шарфневи од ломаттнень патриотическяй воспитандамаснонды. Мезе азат Центрать тянь коряс тевонзон колга?
—Инголи ётафневсть «Национальные герои» лем ала патриотическяй урокт идень саттнень, школатнень, техникупнень и идень куттнень эса. Синь лемтьфтольхть содаф флотоводецти Ф.Ф.Ушаковонди, Советскяй Союзонь Геройти, мокшаляти М.П.Девятаевонди, лиятненди. Ёран поладомс и сяда тов вятемс тя работать, тиендемок од проектт, конат водендафт стирьхнень и цёратнень эса духовно-нравственнай питнишитнень кемокстамаснонды.
—Семён Васильевич, кит тячиень шити сувсихть Мокшэрзянь культурнай центрать активс?
—Центрать активоц лядсь стамкс, кодамоль инголи, но карматама сувафнема общественнай тевозонк од ломатть. Васенце тевкс лувса Центрать виияфтоманц, сонь сядовок оцю серьс лихтеманц, сяс семботь тисаськ тянкса.
—«Мокшень правдать» и Центрать ёткса кунара ладяфт ялгаксшинь кеме соткст. А тон морафнесак газетать?
—Надиян, родной кяльса лисенди газетать мархта ялгаксшинь сотксоньке кармайхть аньцек виияма! Сёрматфнесаськ, морафнесаськ «Мокшень правдать», сяда тов тяфта и ули. Мяленьке содамс, кода тефне молихть Мордовияса, а минь газетать вельде пачфтьсаськ, кода эряйхть-ащихть Самарскяй областьса мокшэрзятне.
Оцю спасиба, мес шарфнетяда башка мяль Мокшэрзянь культурнай центрать тевонзонды!
—Спасиба, Семён Васильевич! Оцю сатфкст од вастсот!
Татьяна АЛЬШИНА.