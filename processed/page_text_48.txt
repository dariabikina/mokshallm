Тонафнемань од кизоти ляткшни недяля. Мзярс шабатне ваймосесазь мекольце шитнень, тядясна-алясна ласькондихть лавкатнень ланга, рамсесазь сянь, мезе нинге ашесть кенере рамамс и лувондсазь, мзяра цалковай савсь таргамс зепстост, штоба анокламс стирьснон-цёраснон школати.
Сембодонга пяк тядде питниясть школьнай дневникне—46 процентта. Канцелярскяй наборхнень питнесна кассь 35, школьнай формась—17-20, туфлятне и ботинкатне—23 процентта.
Тяни республикасонк, кода и марнек странаса, аш марстонь школьнай форма. Эрь школать сонцень вешфксонза. Стирнятне каннихть палят и фартукт, кие сарафатт, кие юбкат, блузкат. Цёранятне—пиджакт, жилетт, панархт, брюкат. Сембонь питнесна аф фкя лацоннет. Платья лаца формать ёмла классонь тонафнихненди ули кода рамамс 1700-2000 цалковайда, оцю классоннетненди—2500 цалковайда. Акша и равжа фартукнень инкса сави пандомс 1000-1300 цалковай. Нинге аф юкстамат воротниконятне. Тя тага 350-500 цалковай. Цёранятнень щамснон инкса сави пандомс: пиджаконкса 1500 цалковайста, брюканкса 1000 цалковайста сявомок и сяда лама. Сарафаттнень питнесна 3000-3600 цалковай, блузкатнень, панархнень—500-1500 цалковай. Стане жа эряви физкультуранди форма. Тя тага 1500-3000 цалковай. Пильгсщаматневок мяльса кирдемат. Эрявихть туфлят, полафтоманди карсембяльхть, физкультуранди кроссовкат, школав пачкотькшнеманди карсембяль. марса лиси инь кржась 4000-5000 тёжянь цалковайть малава. Шарьхкотьф, сембе ня цифратне сявфт средняй питнетнень мяльса кирдезь. Кепотьксонди, рюкзак ули кода рамамс 1000 цалковайда. Аньцек ламос-аф саты тяфтама уцез паршись, лац ли кармай канневома шабати? А сяс тядятне-алятне старандайхть рамамс сянь, мезсь сяда цебярь. А синь питнесна август ковста ульсь 4000-6000 цалковайть малава.
Ламоц тядятне-алятне, кирдемок мяльса сентябрь каршень питниямать, тяряфнихть рамсемс семботь, кепотьксонди, нинге тунда. Шарьхкотьф, формать и ботинкатнень тяфтама рана аф рамасайть, вдь касыхть шабать пильгоц и ронгоц. А вов рюкзакнень и канцтовархнень—мес ба аф. Путыть шкафу и катк ащихть.
Кой-кит, а тяфтамда арси коль сяда лама, сембе эрявиксть рамсесазь аф базарста-лавкаста, а интернетста. Маркетплейснень и онлайн-лавкатнень эса, кле, товархне сяда уцест и ласькондемска козонга аф эряви.
Школав шабать кочкамста мяльс сявомат гаджеттневок. Смартфонць, ёню часттне эрявихть, штоба ваномс шабать мельге, содамс пачкодсь-аш сон школав или мрдась-аш куду. А нинге тяни ламоц школатнень эса тевс нолявихть электроннай дневникне, коса учительсь сёрматкшнесы кудонь тевть. А сяс ули-аш мяльце—телефон идти рамама сякокс. Кодама питнеда, арьсесазь синць, тряйхне-касфтыхне. Сяда цебярьхнень ёткста сембодонга уцезть питнец 10 000 цалковай.
И аф юкстама панчфонь пусмоть колгавок. Кодама васенце сентябрь панчфтома! Сембода пяк, кда шабась моли васенце классу. Азомс, што тяни аф каннихть эсь переса касфтф астрань, гладиолусонь, георгинонь и лия панчфонь пусмот, аш кода. Каннихть, и сатомшка сидеста. Аньцек аф сембонь, ужяленди, кизонда ульсь пингсна озафнемс панчфт-месть, а сяс сашендови рамсемс синь лавкаста. Сембода уцесне хризантематне. Крафтовай кагодса ашкотф пусмонясь стяй 650-750 цалковайс, а роза и лия панчф мархта пусмонкса сави карьхцямс 1300-2300 цалковай.
И. ФАДЕЕВА.