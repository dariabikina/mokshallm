ШКАЙСЬ КАЗЕЗЕ ЛАМА АСУСА
Моли сёксеть омбоце ковоц. Тядде сон афкукс зрнянь. И аф аньцек пильгалонк кажелды тюжя лопатнень, но и лямбоста эжди шинять, мани погодать инкса. Велень перетнень, паксятнень, уматнень лангса пцтай шумордафт тефне, а ульцяста куду аф сай сувамаце—сяшкава пара тарксемс ваймоть ару кожфса.
А кда тефне тифт, пинге анокламс праздниктивок. 14 октябрьста православнайхне васьфтьсазь Покравть. Старошайговскяй райононь Лемдяй велеса сон кунара лувондови престольнайкс. Трудонь кельги, асу, лама тевса сафты и машты лемдяряйхне аш ни кода аноклайхть Покравти. Тяконь лувксса и тя велеса шачф-касф мокшавась Антонина Бикеевась.
Антонина Егоровнань мархта васьфтемась, корхнемась тейне мяляфтови ламос. И аф аньцек сяс, мес лама пачфтсь эряфонц-ащефонц колга и тяда меле журналистти ули мезе тяштемс газетав. А нинге и сяс, мес лацонза ломаттнень мархта корхнемда меле хуш кой-мзярс юксневихть эрь шинь прябалатне, ваймозт арси сяда тёждя. Тяфта уленди эста, мзярда материал аноклат панжада седи, лиятненди паронь арьси ломаттнень квалма.
Антонина Егоровна шачсь-кассь Лемдяйса Дорофеефнень трудонь кельги оцю семьясост. Пелагея Кузьминична и Егор Сергеевич касфтсть 8 шабат—ниле стирьхть и ниле цёрат. Стирьсна Антонина ёткстост омбоцесь. Егор Дорофеев тевонь содай трактористоль совхозса, коса покодсь рьвацка.
Сазоронзон и дуганонзон ваннекшнезень и акасна Тоня. И эста тяфта ульсь эрь семьяса. Цють касы-венеми иднясь—сонць ни арай ванникс, тядятненди-алятненди лездыкс.
«Мокшень велетнень эса пцтай сембе семьятне лама иденнетольхть. Кемонь шабась ульсь тонатф тевкс. Сяда эзрайхне ванцть ёмлатнень мельге»,—лятфни Антонина Егоровна.
Мирттне-рьвятне Дорофеефне пяк маштсть морама и тиендезь тянь оцю мяльса. Мазыдонга мазы вайгяльсна ётасть сембе идьснонды. Мокшэрзянь, рузонь морот кулевсть кудсост эрь иланя.
Дорофеефнень стирьсна, Вера Егоровна, Саранскяйса шумордазе музыкальнай школать. Эрясь Темниковаса, хоронь участницаль, вятсь музыкань урокт. Тяни эряй Москуса, коса работась музыкальнай руководителькс.
Пяк лац маштсь морама Антонина Егоровнань дуганоц Василий Егорович. Сон тонафнесь Л.П.Кирюковонь лемса музыкальнай училищаса. Кельгозе аканц, Антонинань мархта морсеманц.
Антонина Егоровнань унокоц, Владислав, музыкальнай школаса-интернатса тонадсь баянца морама.
Сонць мокшавась тонафнесь Лемдяень, меле—Новотроицкое велень школатнень эса. Кой-мзярс покодсь Саранскяйса инструментальнай заводса, а меле тусь Инсару и поступась училищав. Мялецоль арамс ветеринаркс. Мес? А сяс, мес жуватат эста кирдевсть эрь кудса, да нинге мзяроль. Синь мельгаст эрявсь якамс, а нинге, кда эрявксты, пчкафтомс.
Ваймама шитнень сашендсь Лемдяи или Саранскяи, коса эрясь акац, Мария Егоровна.
Училищать шумордамдонза меле мрдась шачема велезонза, коса работась совхозса ветеринарти лездыкс. Тусь рьвакс Лемдяень удалаф цёрати Александр Бикеевонди. Ужяль, но Александр Гаврилович аф кунара тусь эряфста.
Бикеефнень семьяса шачсть кафта итть. Оцюсь—цёрасна Вячеслав, колма кизода меле—сонь сазорняц Наталья. Тяни Вячеслав Александрович эряй и работай Подмосковьяса. Сон подполковник. Кафта цёранза. Антонина Егоровнань унокоц Владислав Вячеславович аф кунара рьвяясь, сон военнай. Омбоце унокоц, Егор, тонафни 9-це класса.
Наталья Александровна эряй Саранскяйса, казсь тядянцты кафта унокт. Иван тонафни Тверьса Академияса, Юля—Саранскяйса 41№ школаса 3-це класса.
Антонина Егоровна—асу мастерица. И сембода пяк сафтсы сюреса сёрмадомаса. Салмоксть васенцеда сявозе кядезонза нинге шабакс.
«Пуромкшнеме ялгань келеса и ушеткшнеме сюреса сёрмадома. Васенда лисендсть тёждя узорхне мокшень панархнень лангса, сяда тов—стакатне. Тя тевса цебярь кепотьксокс тейнек ульсь Мария Бикеевась, конань лемоц кайги аф аньцек Мордовияса. Мария Ивановна эста содафоль ни сюреса сёрмадомань асувонц мархта».
Азома сявок, што Мария Ивановна и Антонина Егоровна фкя-фкянди киалхт. Лиякс азомс, родной браттольхть мирдьсна.
Сюреса сёрмадомать тонафнезе и Антонина Бикеевать акац Мария Егоровна.
Сюреса сёрмадомась—мокшавать аньцек фкя асувоц. Нинге сон—Лемдяень мазы вайгяль мокшава, моронь ушеды (запевала), конань лаца лият аф муят. Музыкальнай образования ашезь получа, но тя ашезь шоря сотомс эряфонц мороть мархта. Мзярда пуроптфоль фольклорнай коллектив клубса, Антонина Бикеевась васенцетнень ёткса сувась «Синельгати». Моронь ушеткшнихть сондедонза башка, эста ашельхть. Киалоц, Мария Бикеевась, вяри ювадисель.
«Синельгаса» мокшавась морсесь фалу. Тяни кадозе тя тевть, сяс мес тусь эряфста полац.
Антонина Егоровна ламос работась ветеринарти лездыкс. И тяка пингть вестевок ашезь явонда кафта кельгома тевонзон—сюреса сёрмадомать и мороть мархта.
Мокшавань, мокшалянь панархт, нардамат и лама мезе лия мазоптсь сон сюреть и салмоксть вельде. Аноклась национальнай нарятт-месть рьвянянцты, стиренцты, уноконянцты Юляти, цёра уноконзонды, мала лия ломанензонды. Ёмла ожнатненьге мархта машты работама. А нинге акша котф ланга сюреса (крёскакс) сёрмады картинат, вндерняса кодай варягат, носокт, шарфт.
Работанза няфневсть Лемдяйть, Старошайговскяй районть выставкаснон эса.
Антонина Бикеевась тяни эряй ськамонза, но ширезонза Лемдяи сидеста сашендыхть иденза и уноконза. Уноконяц Юлия кизонь сембе кофнень ётафтозень кельгома щаванц ширеса. Пяк кельгсы щамть, конань теенза аноклазе Антонина Егоровна.
Лемдяень мокшавати оцю кенярдемакс ащи ся, мзярда минценнеть—сюреса сёрмадомать, мороньконь, коеньконь-обуцяньконь лангс мяль шарфнихть од ломаттне. Аньцек тяфта, кле, ванфтови марстонь козяшиньке, и аньцек тяфта кармайхть улема тевоньконь сяда тов вятисна.
Татьяна АЛЬШИНА.