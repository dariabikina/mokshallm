Эряфонц аф арьсесы морофтома
Лама тевса машты и сафты, асу мокшават эряйхть Мордовиянь ламоц райоттнень эса, тяконь лувксса и Темниковскяйса. Фкясь эздост—Нина Нечайкина, кона вов ни лама киза Сире Ковыляй велень клубса культурнай организатор.
Шачсь Нина Чесноковась Темниковскяй райононь Паксянь Ордаж (Польское Ардашево) велеса. Аляц, Иван Иванович, шафёроль колхозса, тядяц, Мария Дмитриевна, сявфоль рьвянякс Вирень Ордаж (Лесное Ардашево) велеста, ламос работась почтань канникс, лавкаса мишендикс, касфтсь ниле шабат: цёра и колма стирьхть, конатнень ёткста Нина Ивановна лувксс коре омбоцесь.
1977 кизоня Чеснокофнень семьясна ётась эряма Теньгушевскяй райононь Барашева вели. Ордажу лядсь Нина Ивановнань бабац. Тяни шиса аньцек Мария Дмитриевна (мокшавати тяддень 2 сентябрьста топодсь 82 киза). Эряй Барашеваса. Тяса эряй и цёрац Валерий Иванович.
«Мзярда саме эряма Теньгушевскяй райононь Барашева вели, эста ётань тонафнема ветеце классу. Од вастти тонадонь курок. Школасовок мунь од ялгат. Тонафнень «нилес» и «ветес». Кизотне лийсть фкя-фкянь мельге. И вов шумордайне 10-це классть»,—лятфни Нина Ивановна.
Мокшень стирсь максозень документонзон и поступась Темниковскяй Велень хозяйствань техникуму бухгалтеркс. Мес? Чеснокофне састь мяльс, што сембе идьсна кармайхть тонафнема тя тевти. Тяфта и лиссь. Велень хозяйствань техникумть шумордазь цёрасна и колма стирьсна.
Нина Ивановна кафта кизоста арась бухгалтеркс и получась диплом. Работама ушедсь Сире Ковыляй велень колхозса. Мокшень удалаф стирсь од вастса эстокиге арась эсь ломанькс. Сон маштсь марстонь кялень мушендома, бухгалтеронь тевтьке лац содазе—техникумса получаф теориять нолязе марс практикать мкрхта. Кой-мзярс ульсь экономистокс, главнай бухгалтерти заместителькс.
Кода и мзярда мокшень стирсь арась Нечайкинакс? Сай пингонь поланц—Келгужа (Лесное Цибаево) велень мокшень цёрать Геннадий Нечайкинонь сон васьфтезе, мзярда мольсь тя вели инжикс ялганц ширес. Геннадий Геннадьевич аньцек мрдась армияста.
Од ломаттне тусть фкя-фкянь мяльс, пингонь ётазь рьвяясть. И, кода мярьгсь Нина Ивановна, мирденц «ювадезе эряма» Сире Ковыляй вели. Геннадий Нечайкинонди колхозса работа мувсь курокста—машты кядь электрикне фалу эрявсть и тянивок эрявихть. Нечайкиттненди колхозсь макссь и эряма васта—квартира.
Нина Ивановнань и Геннадий Геннадьевичень васенце идьсна—стирьсна Ольга шачсь 1991 кизоня. Кудсь пяшкодсь идень вайгяльда, а тя инь оцю павазсь тядятненди-алятненди. Вете кизода меле Ольгань эвондась сазорняц Мария. Тяни Ольга Геннадьевна и Мария Геннадьевна эсь семьяснон мархта эряйхть Нижегородскяй областень Саров ошса.
Ольга Геннадьевна шумордазе Н.П.Огарёвонь лемса Мордовскяй государственнай университетонь Архитектурно-строительнай факультетть, Мария Геннадьевна—М.Е.Евсевьевонь лемса Мордовскяй государственнай университетонь физико-математическяй факультетть. Нечайкиттнень колма уноксна.
Нина Ивановна и Геннадий Геннадьевич кирнесть тракст, букат, путнесть пере, аноклакшнесть тише. Тянивок касфнихть модамарьхть, перень сёрот, заняфт кудть и пирьфть мархта сотф лия тефнень мархта. Семьянь азорсь эряфоньберьф электрик, работай идень лагерьса.
Мзярда срадсть-каладсть колхосне и совхосне, велень ломаттненди эрявсь косовок работамс. Ламотне тушендсть шири добувама. Лиятне ёфси кадондозь велетнень. А Нина Ивановна и Геннадий Геннадьевич тняра кизоста нолдасть вели крхка ункст, тяса шачсть идьсна, тяса синь кунара арасть эсь ломанькс. И нинге. Мокшавась фалу кельгозе морсеманц. Машты морама тядяцка, конань пяк цебярь вайгялец. Улихть тя тевса асу ломатть и лия радняснон ёткса. Кепотьксонди, Нина Нечайкинать двоюроднай сестрац сатсь тя тевса профессиональнай сатфкст—сон Москуса опернай певица.
Нина Ивановна морсесь и колхозса работамста художественнай самодеятельностьса. Эста ламоц велетнень эса тяфта ульсь. Пуропневсть хорхт, аноклакшневсть концертт, смотрат. И мокшавась оцю мяльса примсесь эсост участия. Морсесь морот, сиде моронят, тиендезе тянь оцю мяльса.
Колхозть срадомдонза меле заняфоль и лия тевса, а меле, 2010 кизоня, «аськолдась» культурати—ушедсь работама велень клубса. И тянемс работай.
Тняра кизоста культорганизаторсь арась эсь тевсонза афкуксонь профессионалкс.
Сире Ковыляй рузонь велеса клубсь панчфоль 1976 кизоня. Лама киза руководителькс ульсь Сергей Панфилкин, Нина Ивановна лезнесь теенза. Клубть видеса пуроптфоль музей. Экспонаттнень кочксезь велеряйхне. 2016 кизоня «Клубнай инь цебярь учреждениясь» Республиканскяй смотраса-конкурсса клубсь арась лауреатокс и казьфоль Дипломса велеса художественнай самодеятельностть пуроптоманкса.
«Мзярда ушедонь работама клубса, пуроптоме ансамбль, конань лемоц «Сударушка». Тяни тя коллективса морсетяма кафоненк. Но нинге морсетяма «Лаймоня» Лесное Цибаево велень коллективса»,—мярьгсь мокшавась.
Тняра кизоста сон аноклась и ётафтсь Эряфкшу ломанень ковти, Од кизоти, 8 Мартти и лия илатненди лемтьф пяк лама концерт, «огонёк».
Пара культорганизаторть мяльс, мзярда ваномост сашендсь и тянивок пуромкшни лама ломань.
Рузонь велеса эряйхть и мокшет, сяс сценаста рузонь моротнень мархта ряцок сидеста кайгихть мокшень морот.
Тяда башка, клубса работайхть кружокт: художественнай валонь, кона сотф велень библиотекать мархта, кштимань- морамань—«Сударушка» ансамбльсь…
Ётась кемнилие киза, кода мокшавась Нина Нечайкина работай велень клубса. И ламоксть сашендсь мяльс, што 2010 кизоня кочказе эсь тевонц. Самок Сире Ковыляй вели, пуроптсь тяса семья, мирденц мархта касфтсть кафта баярават-стирьхть, кеняртькшнихть уноконяснонды.
Ётка пингстонза Нина Ивановна оцю мяльса тиендьсыне кудонь тефнень. Пяк кельгсы тялонди перень сёронь салыяфтоманц, варениянь-мезень пидеманц. Вов и телефонца мархтонза корхнемста азозе, што самай аноклай тиклань сок.
Аф кунара «Лаймоня» коллективть мархта мокшавась ульсь Саранскяйса «Эряк, веле!» Республиканскяй выставкаса-ярмаркаса. Нинге примась участия «Мы вместе!» од ломанень Всероссийскяй марафонца. Пингстонза удалась няфтемс пуромфненди мокшетнень эряфснон-ащефснон.
Темниковскяй райононь Сире Ковыляй велеть престольнай праздникоц уленди 21 сентябрьста. Теенза мярьгихть Пресвятой Богородицать Шачемац (Рождество Пресвятой Богородицы). Мокшавась пиди-пани иланди танцти пачат, пушты капстат, хуш мес аньцек иланди-мезенди? Шра лангоц танцтиняда пяшксе и стакшитнень.
Сон фалу сёрматфнесы и морафнесы «Мокшень правдать». И тернесыне сембонь тяштьфтемс газета, вдь ушедсь сай кизоть васенце пяленцты сёрматфтомась!
Татьяна АЛЬШИНА.