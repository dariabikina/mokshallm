Строяфт кутт медработникненди
Россиянь Президентть поручениянц коряс «Комплексное развитие сельских территорий» государственнай программати сувафтфт «Земский доктор», «Земский фельдшер» и «Земский учитель» программань участникненди эряма вастонь строямать коряс мероприятиятне. Специалисттненди максовихть служебнай кутт, синць пандсазь аньцек коммунальнай карьхцнень. 10 кизонь ётазь эряма вастть ули кода рамамс кадастровай питнеть эзда 1 процентта.
Зубова Полянаса РФ-нь Велень хозяйствань министерствать ширень кирдеманц вельде здравоохранениянь работникненди строяфт кафта кутт. Эряма васттненди нолдаф газ, ули водопровод и цебярьста эряманди сембе эрявикссь.
Од куд получась Зубово-Полянскяй районнай больницянь главнай врачть заместителец Марина Мучкина. 9 кизода тяда инголе сон арась тя медучреждениянь паллиативнай отделениянь врачекс. Новосельяц стане жа кармай Марина Парамоновать, кона 17 киза ни трудендай курокстонь медицинскяй лезксонь отделениянь фельдшеркс.
«Эряфсон тя сембода цебярь казнесь! Семьянь келеса ваноськ ни эряма вастоньконь. Аф азови валса, кодама тейнек паваз, мес эвондась минцень кудоньке. Тунда арьсекшнетяма ётамс тяза. Цёраньконь кармайхть синцень комнатасна, а оцю кухняса ушеттама васьфнемост инжиеньконь и праздновандакшнемост иланьконь»,—азозе Марина Парамонова.
«Кеняртькшнетяма, мес тячи, государствать ширень кирдеманц пингста, серьгятькшневихть квалифицированнай специалистт районнай больницяв. Надиятама, што ня мератне лездыхть машфтомс райоттнень эса медицинскяй специалисттнень аф сатнемаснон»,—мярьгсь Зубово-Полянскяй районнай больницянь главнай врачсь Александр Бабин.