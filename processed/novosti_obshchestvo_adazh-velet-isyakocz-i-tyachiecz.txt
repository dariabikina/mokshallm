Адаж велеть исякоц и тячиец
Аф кунара журналистонь киньке-яноньке пачфнемазь Кадошкинскяй району—Адаж мокшень вели, коса васьфнеме лама ломань мархта, седикс-ваймокс корхнеме.
Адажть, кода и ламоц лия велетнень, козя и мялень салай историяц. Тянь колга информация ванфтови велень библиотекаса, коса вов ни лама киза библиотекарькс работай Светлана Радаева. Светлана Фёдоровна максозе тейнек кагод лангс сёрматф историять.
Адажть содаф стирензон и цёранзон ёткс сувсихть Советскяй Союзонь Геройсь Г.Л.Евишев (лемоц тяни максф школати), учёнайхне В.А.Писачкин, Ж.А.Конакова, Ю.А.Мишанин, Мордовиянь Народнай писательсь В.И.Мишанина, авиациянь генералсь-майорсь К.П.Казейкин, Мордовиянь содаф учительхне С.А.Казейкина, М.И.Ломайкина, А.З.Мишанина и ламотне лиятне. Инксост адажеряйхне маряйхть оцю гордость!
Мезьса и кода Адаж велесь эряй тячи? Тянь ваноськ, няеськ и куляксаськ минць. Васенда суваме Адажень велень поселенияв, коса васьфтемазь поселениянь оцюнясь Виталий Киселев и сонь заместителец Мария Самсонова.
Виталий Ивановичень валонзон коряс, тяниень пингть Адажса 421 эряй. Велеса улихть администрация, средняй школа, почтань отделения, библиотека, кафта лавкат (частнайхть), церькав, идень площадка, фермерскяй хозяйства. Средняй общеобразовательнай школаса тонафнихть ученикт аф аньцек Адажста, но и Глушковаста и Пою велеста.
Мокшалясь Виталий Иванович шачемас коре, кода корхнихть, тястоконь. Велень поселениянь оцюнякс работай 2014 кизоста сявомок, сяс лац содасыне ломаттнень прябаласнон и семботь тиендьсы синь машфтоманксост.
Несколька ломань Адажста сявфоль частичнай мобилизациять коряс. Ужяль, фкять эряфоц сязевсь тюремань паксятнень лангса.
Велень ламоц эряйхне работайхть «Мир цветов» АО-са, улихть и Москуса покодихть. А целайнек адажеряйхне—труженикт, конат касфнихть модамарьхть, перень сёрот, кой-кит кирдихть жуватат.
Тонафнемань од недялясь, кода и фалу, Г.Л.Евишевонь лемса средняй общеобразовательнай школаса ушедсь Государственнай флагть кеподеманц и Российскяй Федерациянь Гимнать мораманц эзда. Миньге тя пингть улеме тоса и примаме участия тя тевса. Сяда тов, «Разговоры о важном» внеурочнай занятиятнень мяльса кирдезь, школаса тонафнихнень мархта васьфтсь Адажень Троицкяй церькавть настоятелец—Кадошкинскяй райононь благочиннайсь протоиерейсь отец Павел (Назин). Отец Павел сидеста уленди школаса, ётафни тонафнихнень и учительхнень мархта васедемат.
Троицкяй церькавть настоятелец седикс-ваймокс корхнесь и «Мокшень правдань» покодихнень мархта. Лама азондсь, ётафтомок церькавть эзга эсь лацонь экскурсия. Семботь тянь колга пачфттяма газетать сяда товолдонь номеронзон эса.
2019 кизоня Адажень фельдшерско-акушерскяй пунктсь ётась од зданияс, кона строяфоль велеть кучкаса. Тияк рамафоль и ся оборудованиясь, кона инголи ашезь сатне. Ломаттненди ули кода получсемс медицинскяй эрявикс лезкс тяниень пингонь условияса.
Татьяна Цилигина работай фельдшеркс ФАП-са вов ни 30 киза. Ширесонза улемста оцю мяльса няфтезе тейнек фельдшерско-акушерскяй пунктть: процедурнай кабинетть, комнатать, коса примсевихть иттне, и кабинетть, коса вятихть приём районнай больницяста сашенды специалисттне.
«Комплексное развитие сельских территорий» федеральнай программать вельде 2020 кизоня Адажса тифоль идень налхксемань площадка. Тяда башка, тя тевса примасть участия синць велеряйхне и индивидуальнай предпринимательхне, сяс мес тяфтама проекттнень эряфс ётафтомстост синь паннесазь сонь питненц эзда 30 процентть—аф тяда кржать.
Велеть кучкаса ащи 1941-1945 кизотнень Великай Отечественнай войнаса шавф воиттненди памятник. Сон пцтай кемонь кизода инголе строяф велень эряйхнень пожертвованияснон и спонсорхнень средстваснон лангс. Кода азозе Мария Самсонова, строямань тефнень эса примасть участия и адажеряйхне. Памятниксь фалу лятфни сятнень колга, кит лама кизода инголе тусть Адажста Родинать аралама и меки ашесть мрда, максомок эряфснон тюремань паксятнень лангса. Эздост ульсь 200 ломань…
Велеса ули «Чивгокскя» фольклорнай ансамбль. Ётафневихть пуромкст. Ваймама шиста, иласта, кизонь кофнень ёмла родиназост сидеста сашендыхть тяса шачфне, конат тяни эряйхть ширеса.
Тянь и ламоть лиять колга пачфттяма газетаньконь сяда товолдонь номеронзон эса.
Татьяна АЛЬШИНА.
Фототне Николай Карановонь.