Лариса БАРАШКОВА: «ВЯТЕДА ШУМБРА ЭРЯФ И СЁКСЕНДАВОК КАРМАТАДА МАРЯМА ПРЯНТЕНЬ ЛАЦ!»
Моли сёксесь. Врачне мярьгондихть тя пингть башка мяль шарфнемс иммунитетть кемокстаманцты, урматнень эзда эсь пряцень араламанцты. Сянь колга, кода тиемс тянь, корреспондентоньке корхнесь Республиканскяй противотуберкулёзнай диспансерста врачть-терапевтть Лариса Барашковать мархта.
—Лариса Николаевна, сюкпря, мес муть пинге васьфтемс и отвечамс кизефксоньконь лангс. Васенцесь эздост тяфтама. Сёксесь—тя пинге, мзярда кочксихть вийхть ламоц урматне, тяконь лувксса гриппсь. Регионцонк лац-ряц ладяфт эздонза прививкань тифтемать мархта сотф тефне. Мезе тон, кода врач-терапевт, азат тянь колга?
—Гриппть эзда прививкат тифнема. И тиендема тянь эсь пингстонза, штоба ломанть организмаса эвондаль иммунитет урмать каршес. Кой-кит прививкань тифтема якайхть эста, мзярда гриппсь азорондай ни, а меле пеняцяйхть, бта вакцинациясь теест ашезь лезда и ломанць сембе сяка сярятькстсь. Афкукс тевсь сянь эса, што организмась ашезь кенере, кепотьксонди, несколька шиста, пуроптомс тя иммунитетть.
—Сембонди-аф ули кода ётамс гриппть эзда вакцинация?
—Кда мяльса кирдеви шумбрашись, то тянь сяда лац азсы врачсь. Прививкать тиендьсазь аньцек медицинскяй работникне! Эряма вастть коряс поликлиникаса молема врачти-терапевтти, кона ванцы ломанть, корхни мархтонза и, кда кодамовок противопоказаният аш, кучсы сонь прививкас. Прививочнай кабинетта меле 15-30 минута сяда пара ётафтомс поликлиникаса. Кда ломанць марясы прянц лац (а сембода сидеста тяфта и уленди), ули кода тумс куду.
—Гриппть эзда прививкат ули кода тифтемс кода оцю ломаттненди, стане и иттненди?
—Тя тяфта. Улихть кода оцювонь, стане и шабань вакцинат.
—Кда гриппть мархта сембось шарьхкотьф, мезе азат сёксень лия урматнень колга?
—Эздост аф кржа. Ётксост кельмофтевомась, ОРВИ-сь, ЛОР-системань урматне и стак тов. Эрть эздост пчкафнема стане, кода мярьги врачсь. Кда сярятькстоде, кеподсь температурась—ащеда кудса, тердеда врач и тиесть семботь стане, кода сон мярьги.
Сёксенда башка мяль шарфтома шумбрашить ванфтоманцты. Щашендома сяда лямбоста, карьсембяльхне улест ведень и летьконь аф нолдайкс. Од ломаттне кельгсазь вазьфтома-мезьфтома якамаснон, а тя кальдяв. И нинге аф юкснема медицинскяй маскатнень колга. Каннесть синь тоса, коза пуромсь лама ломань: общественнай транспортса, лавкаса. Аньцек полафнесть сяда сиденяста.
—Лариса Николаевна, мезе азат сёксень-тялонь пингть колга? Вдь самай тяни шитне нюрьхкянят, ветне—кувакат, аф сатни валдсь…
—Сембе азфцень эзда башка мяль шарфтолень нюрьхкяня шить лангс. Ламотнень сёксенда фалу сашенды удомасна, а вень удомада меле синь марясазь пряснон аф ваймафокс, «колафокс». Бта сргоземада меле эстокиге вийфтомот. И тя сембось тиенди стакат-сталмот марнек организмати. Кода улемс? Сяда пара эрь шиня мадондомс фкя сяка пингть—22 частть малава. Венц лангс ули кода морафтомс книга, кулхцондомс сетьме музыка (мярьктяма, мезевок классикаста). Кда ули ёмла идня, лувода теенза мялень салай ёфкст или стихотвореният. Аф шарьхкодьсасть, кода кемоста сон матодови и тинценьге сай удоманте. И нинге сёксенда башка мяль шарфтома сянь лангс, мезьда и мзярда ярхцсетяда. Сяда пара тянь тиендемс несколькаксть шити, хуш колмоксть—нят завтраксь, обедсь и ужинць. Ладяйхть шонгаряпне, япне, перень сёроста салаттне, мичксь, йогуртсь…
Сёксень цебярь ярхцамбяльсь—модамарьсь, конань эса пяк лама С витаминда, фосфорда, калийда. Япне козят клетчаткаса, синь вельдест ломанць сяда ламос марясы прянц топодьста. Самай клетчаткась лихтьсыне организмаста токситтнень, шлакнень, цебярьгофтсы пищеварительнай системать работанц.
Кда корхтамс ламбамть колга, сяда пара симондемс танцти добавка мархта чайда. Но кда ламбамть эзда сембе сяка атказамс аф удалай, почфста и кондитерскяй танцти ламбамнятнень ули кода полафтомс коське фруктатнень, финикнень, медть, имошнень и свежай фруктатнень мархта. Сивондемс синь сяда пара шить васенце пялестонза. Эрь шиня симондема 2 литрат шонгаркс (ведь, чай, шонгаряпт-месть).
—Сёксенда ваймама шитнень, работада меле илять сяда пара ащемс кудса или якамс-шяямс ульцява?
—Ару кожфса пара улендемс кизонь эрь пингть. Тя петьсы шумбрашить, кемокстасы марнек организмать. Аньцек ванфтома прясь кельмофтевомать эзда. Тяда юксне и спортть колга. Вятеда шумбра эряф и сёксендавок карматада маряма прянтень лац!
—Спасиба!
Татьяна АЛЬШИНА.