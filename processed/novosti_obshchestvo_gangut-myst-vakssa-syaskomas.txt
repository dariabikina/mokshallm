ГАНГУТ МЫСТЬ ВАКССА СЯСЬКОМАСЬ
1714 кизонь 9 августсь—Россиянь воинскяй славань ши. 1714 кизоня оцязорть Пётр I командованиянц ала рузонь флотсь кирдезе российскяй историяса морской васенце сяськомать шветтнень лангса Гангут мысть видеса.
1714 кизонь 26-27 июльста Гангут полуостровть маласа ульсь оцязорть Пётр I и адмиралть Ф.М.Апраксинонь командованияснон ала рузонь флотть (99 галера) и вице-адмиралть Г.Ватрангонь шведскяй флотонц (15 линейнай корабль, 3 фрегат) ёткса тюрема.
1714 кизонь майста рузонь галератне тусть Аландскяй острофнень ширес, штоба тоза лихтемс десант. Но Гангутть маласа киснон перязе вице-адмиралть Ватрангонь командованиянц ала шведскяй флотсь.
Ф.М.Апраксин ашезь карма эсь вийса каршезонза ащема, сяс мес шведта сяда ламоль и пачфтсь семботь колга оцязорти. Ся сась тоза 20 июльста. Ваномок тостонь перьфпяльть, Пётр I мярьгсь тиемс полуостровть тяйня вастсонза переволока, штоба ускомс ланганза суднанзон кой-кона пяльксснон лия трвазонза Рилакс-фиорд заливть и эрьхтемс мархтост шветтнень тылозост. Ватранг ёрась шорямс тянди, сяс кучсь тоза контр-адмиралть Н.Эреншельдонь командованиянц ала 10 суднат.
26 июльста вармась сетьмось, сяс шведскяй паруснай корабльхненди ашель кода тиендемс манёврат. Пётр тянь сявозе мяльс. Сонь флотилияц ётазе Ватрангонь флотонц и перязень Эреншельдонь суднанзон киснон. Шведскяй контр-адмиралти мярькфоль максомс пря пленц, но сон атказась. Эста 27 июльста 2 частста шить рузонь галератне врьгятсть шведскяй корабльхнень лангс Рилакс-фиордса.
Васенце и омбоце фронтальнай атакатне васьфтьфтольхть шветтнень орудиянь толснон мархта. Колмоцеда галератненди удалась маладомс шведскяй суднатнень малас, и рузонь морякне ёрдасть пря абордажс.
Шветтнень «Элефант» («Слон») флагманскяй корабльсна—фрегатсна сявфоль абордажс, и лядыкс сембе 10 суднатне макссть пря. Эреншельд ёрась араламс пря шлюпкаса, но кундафоль и сявфоль пленц. Шветтне юмафтсть 361 ломань шавфста, пцтай 1 тёжянть сявфоль пленц. Рузонь ширесь юмафтсь 124 ломанць шавфста и 350 ранендафоль.
Шведскяй флотсь потась Стокгольмть ширес, а рузонь ломаттне занязь Аланд островть.
Гангутсь—рузонь флотть васенце оцю сяськомац. Сон няфтезе, што шветтнень ули кода сяськомс аф аньцек модать, но и морять лангса. Пётр I сонь путнезе Полтавскяй тюремать мархта ряцок. Гангутскяй тюремань участникне казьфтольхть медальса.