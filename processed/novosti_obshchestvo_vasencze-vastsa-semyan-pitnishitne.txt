Васенце вастса—семьянь питнишитне
Семьяса иттне касыхть тядяснон-аляснон пацяснон ала. Мзярда кудса лама шабада, пингтовок эрявксни лама. Но кда рьвясь и мирдсь водендайхть иднят, синь аф ваныхть васьфневи стакатнень-сталмотнень лангс и ваймонь лямбоснон путнесазь касфтоманксост. Лама идень семьяда аф кржа и республикасонк.
Большеберезниковскяй райононь Починки велеста Павел Леонтьевич и Елена Анатольевна Барановскяйхнень 10 идьсна: Анастасия, Варвара, Илья, Вера, Глеб, Пётр, Софья, кафтасне Фёдор и Павел, Людмила.
Барановскяйхне арасть содафокс аф Мордовияса. Елена Анатольевнань тядяц и аляц Починкаста, но кунара эряйхть Ковдор ошса, коса стирсь и шачсь. Тоса шумордазе 9-це классть и поладозе тонафнеманц Мурманскяй педколледжса. Тоза поступась и сай пингонь мирдец Павел Леонтьевич.
2 кизода меле Павел сявозень документонзон и ётась илядень школав, а шить работась заводса токарькс.
Сяльде стирсь срхкась Мордовияв, а цёрась тусь мархтонза. Рьвяясть. Павел Леонтьевич поступась Н.П.Огарёвонь лемса Мордовскяй госуниверситетонь математическяй факультету заочнай отделенияв. Ётасть 6 кизот, получась диплом. Эста семьясост кассть ни Настя, Варя и самай учсезь Ильянь шачеманц. Починки велеса нолдасть юрхт, кочкамок работама вастонди тя велень школать.
Барановскяйхнень ниле идьснон синцень ни семьясна. Стирьсна Анастасия эряй Большие Березники велеса. Касыхть 2 цёранза и 2 стирнянза, вяти английскяй кяльть коряс дистанционнай занятият. Варя эряй Рузаевскяй районца, кудазорава, касыхть 2 стиренза. Илья работай программистокс, касы цёраняц, курок шачи нинге фкя идьнясна. Вера нинге студентка, но касыхть стирняц и цёраняц. Тядде шумордасы университетть и получай ветеринаронь специальность. Глеб тонафни Архитектурно-строительнай институтса 3-це курсса. Лия шабасна нинге тонафнихть школаса. Починкаса школать сёлгозь, сяс дистанционнайста кочксихть содамошит «Международная школа завтрашнего дня» Москувонь частнай учрежденияса.
Сембе шабатне сатнихть призовой вастт ламоц олимпиадатнень эса, якайхть художественнай и музыкальнай школав.
Тядятне-алятне тяряфтыхть касфтомс идьснон афкуксонь ломанькс, водендамс синь христианскяй евангелическяй питнишитненди. Сембе кельгсазь морафтомаснон. Барановскяйхнень инь кельгома книгасна—Библиясь. Семьянь келеса якайхть церькаву.
Тя семьясь тяддень январьста казьфоль «Родительская слава» орденца. Тяфтама оцю казнеса казендьсазь тядятнень-алятнень, конат касфтыхть 7 и сяда лама идь.
Барановскяйхне трудонь кельги ломатть. Пирьфсост улихть сяват, учат, сараст, авакуркат, мацихть, куднумолхт. Мельгаст якай Елена Анатольевна, а теенза лездыхть идьсна.
Ваномок Барановскяйхнень лангс, саят мяльс, што синь павазу семья, коса касыхть ёню и асу шабат. Кельгомась и лямбось кудса сатни сембонди.
Арьсетяма теест кеме шумбраши, паваз, сатфкст эрь шинь тевсост!
Илья Первойкин.