Ширезонк сашендсть омба масторонь инжихть
13 мартста сявомок 16 мартти молемс республикасонк ётафтовсь 2024 кизонь Од ломанень всемирнай фестивальть региональнай программац. Саранскяи сашендсь омба масторонь делегация, коза сувсесть миронь 29 странаста—Иракста, Гватемаласта, Китайста, Сербияста, Перуста, Беларусь Республикаста и лияста 50 представитель. Программать темац—«Эрямс и покодемс Россияса».
13 мартста республикань инжихнень содафтозь региононь вуснень и культурнай объекттнень мархта, а стане жа синь ульсть Саранск ошень и республикань райононь предприятиятнень эса.
М.Е.Евсевьевонь лемса МГПУ-са инжихнень васьфтезь универсальнай педагогическяй компетенциянь межфакультетскяй технопаркса. Интерактивнай площадкатнень лангса ётафтовсть мастер-класст, тяконь лувксса мокшэрзянь азбукать мархта содафтомась. Педагогическяй университетонь ректорсь Марина Антонова азондсь мокшень и эрзянь кяльхнень и культурать кородозь ванфтомаснон колга. Сон серьгядезень омба масторонь од ломаттнень самс тонафнема М.Е.Евсевьевонь лемса МГПУ-в. Лятфнембяленди эрь инжись получась педуниверситетть эзда мокшэрзянь азбука и сянгяря марь лаца сувенир.
Тяка жа шиня омба масторонь од ломаттне ульсть Н.П.Огарёвонь лемса МГУ-са. Тяса синь куцендсть смотровой площадкав, ванозь университетскяй лабораториятнень, васетькшнесть од ломанень политикать коряс проректорть Александр Астафьевонь мархта.
Омба масторонь делегациясь стане жа ульсь И.Д.Воронинонь лемса краеведческяй музейса, С.Д.Эрьзянь лемса Изобразительнай искусствань музейса и ётафтфоль теест Саранск ошть эзга экскурсия.
14 мартста Республикань Кудса Артём Здунов васетькшнесь Од ломанень всемирнай фестивалень, кона ётафтовсь Россияса мартть ушетксста сявомок, омба масторонь участниконь делегациять мархта.
Приветствовандамок инжихнень, республикань Оцюнясь азозе, што Мордовиясь—народонь и религиянь ялгаксшинь кепотькс; тяса эряйхть 90 национальностень представительхть, тонафнихть 54 странаста студентт, работайхть индийскяй и китайскяй культурань центрат. Регионца лац виияфтф спортивнай инфраструктурась, промышленностсь, АПК-сь.
«Минь—православнай и традиционнай питнишинь ванфты республика. Минь—инжиень примай и аф пелькс регион, миньцонк лама достопримечательностьта. Минь кенкшеньке панжадот сембонди. Спасиба пингонкса, конань лемдесть Мордовияти»,—китькстазе Артём Здунов.
Конгоста фестивалень участниксь заняф нармонень продукциять ноляманц и переработканц мархта, арьсекшни виияфтомс АПК-са тя направлениять. Сась Россияв, штоба келептемс эсь содамошинзон.
«Кода азозе Россиянь Президентсь Владимир Путин: «Вийсь видешить эса». Мон арьсян сай пингть колга, коса мирти-масторти ули кода сотрудничендамс политикафтома, мирть квалма, коса васенце вастсот традиционнай питнишитне,—азозе Италияста инжись.—Тя западть мяленза-арьсеманза. Спасиба Президентонтенди и Мордовиянь Оцюняти историческяй тя событияса участиянь примаманкса. Тяда юксне колганк, минь мархтонт. Мирти—мир!»
«Огарёв Арена» универсальнай залса аноклафтольхть интерактивнай площадкат, коса Всемирнай фестивалень инжихнень учсезь творческяй мастер-класст, выставкат, налхксемат. Национальнай костюмса щаф азорхне азондсть мокшэрзянь культурать колга. Ламоцне тиендсть Саранск ошть символонц—Келаськять мархта лятфнембяленди фотографият. «Зелёный мир» идень экологическяй организациясь аноклась инжихненди региононьконь перьфпяленц и экологиянц колга интерактивнай налхксемат и лятфнембяленди казнет—мокшэрзянь эмблема мархта наклейкат, календарьхть, брелокт.
Од ломанень форумонь сембе событиятне нинге весть няфтезь, што сотрудничендамс Россиять мархта омба масторонь государстватнень ули мяльсна.
Тяка жа шиня ульсь «Действуй» республиканскяй фестивальть панжемац. Тя Од ломанень всемирнай фестивальть, кона ётафтовсь странасонк, региональнай пяльксоц. Мордовияв сашендсть од ломатть марнек мирста, штоба эсь сельмоса няемс минь республиканьконь, содафтомс коеньконь-обуцяньконь, наукаса, образованияса, культураса и спортса сатфксоньконь мархта.
«Огарёв Аренаса» «Действуй» фестивалень участникнень мархта васетькшнесь содаф актёрсь Оскар Кучера. Работасть творческяй и интерактивнай площадкат, конат салсесть мяль сембоса.
Пуромксонь участникненди видеообращения прважась Россиянь Президентсь Владимир Путин. Сон арьсесь од ломаттненди сатнемс путф цельхнень видешить и справедливостть инкса.
Мордовиянь Оцюнясь Артём Здунов, приветствовандамок инжихнень, мярьгсь, што Од ломанень всемирнай фестивальсь ётафтовсь Россиянь Президентть ширень кирдеманц вельде, и азсь омба масторонь государствань сембе представительхненди тя оцюдонга оцю мероприятияса участиянь примаманкса благодарностень валхт.
«Фестивальсь шумордави, а минь сотрудничендаманьке аньцек ушедови и сон кармай виияма сяда тов,—азозе республикань руководительсь.—Минь содафттядязь коеньконь-обуцяньконь, культураньконь мархта».
Шумордавсь фестивальсь оцю концертса.