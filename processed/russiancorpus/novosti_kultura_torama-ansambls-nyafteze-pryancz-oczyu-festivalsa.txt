«Торама» ансамбльсь няфтезе прянц оцю фестивальса
Культура
«Торама» фольклорнай ансамбльсь примась участия «Лето в Москве. Все на улицу!» кизонь фестивальса.
Ансамбльть программац келептевсь вете площадкатнень лангса. Эзонза сувасть коллективть репертуарстонза фольклор-жанраса инь цебярь композициятне, мокшень и эрзянь моротне и наигрышне, лама вайгяльса морамась. Ваныхне содафтсть карзить, нюдить кайгомаснон мархта, примасть участия шумовой инструменттнень налхкомаснон коряс мастер-класснень эса.
Фестивальсь ушедсь 1 июньцта и моли 8 сентябрть самс. Мероприятиятнень ёткса—музыкальнай концертт, кинонь няфтемат, лекцият, пидемань-панемань мастер-класст, спортивнай и кштимань занятият, художественнай выставкат и стак тов.