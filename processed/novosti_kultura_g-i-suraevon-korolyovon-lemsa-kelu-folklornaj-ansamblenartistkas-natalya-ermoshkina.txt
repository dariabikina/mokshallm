Г.И.Сураевонь-Королёвонь лемса «Келу» фольклорнай ансамблень артисткась Наталья Ермошкина: «ЭРЬ МОРОСЬ НОЛДАМА ВАЙМОЦЕНЬ ПАЧК»
Пцтай комсь сисем киза морси мазы вайгяль мокшавась Наталья Ермошкина Г.И.Сураевонь-Королёвонь лемса «Келу» фольклорнай ансамбльса. Мзяра концерт, мзяра сцена лангс лисема, инжиень васьфтема ульсь тя пингста—афи лувови! И омба масторса ульсть, и Россиянь ламоц уженяса няфнезь мокшэрзянь народть культуранц.
«Эрь пуромкссь тейнек—тя оцю ила! Коса афолеме уле, мзяра ломанень инголе, моратама виень путозь. А лиякс аш кода»,—мярьгсь Наталья Васильевна газетаньконди интервьюнь максомста. Мезень колга мольсь корхтамась, лувость алува.
—Наталья Васильевна, пара улель, кда азондолеть аф лама эсь колгат, костоннят, кодама семьяса шачеть-касоть?
—Ёмла родиназе Рузаевскяй райононь Трускляй мокшень велесь. Шачень-касонь простой семьяса. Алязе, Василий Григорьевич, плотниколь, тядязе, Елена Владимировна, кудазораваль. Идьтост шачфтынень-тряйнень кафксоль, нилетне, ужяленди, тусть эряфста нинге ёмласта. Лядоме нилененк, мон мекольце шабась.
—Мзярда ушедоть морсема?
—Морось, улема, шачсь мархтон. Ёт мяляфтса прязень морсян. Ёмласта—сянь колга, мезе няендень перьфкан. Кудоньке ащесь велеть песа, школась эздонк ичкозель. И вов мзярс аськолялень тоза, най моралень мезе-бди. Смеказь школаса мазы вайгялезень и тердемазь морсема фольклорнай ансамбльти. Тячемс лац мяляфтса, кода арнеме Рузаевка аймакова, улендеме шабра велетнень эса, морсеме национальнай щамса наряжафста мокшень морот.
—Корхнихть асушись аф эвондакшни шава вастса. Шять, сон ётась тейть тядятнень-алятнень эзда?
—Артистт родсонк-плямасонк ашельхть, а вов мазы вайгяльхть ульсть. Инголи велеса пяк кельгозь гуляндакшнемаснон, весяласта ётафнелезь пристольнай илатнень, миньцонк тя Михалусь, и лия праздникнень. Яксельхть кудста кудс, морсельхть морот. Морайхнень ёткса кайгсь и тядязень вайгялец. Морсекшнель Маша аказевок. Саранскяень ламповай заводса покодемста, сон сувсесь самодеятельнай коллективс. Но профессиякс морамась арась аньцек тейне.
—Ёмласта арьсекшнеть оцю сценать колга?
—Шабакс ульсть кафта мяльне: арамс спортсменкакс или сотомс эряфозень артистонь тевть мархта. Но, аф ваномок тянь лангс, лиссь тяфта, што школада меле поступань тонафнема химико-биологическяй анализонь лаборантонди. Содамошит пуропнень Саранскяень 22№ училищаса. Виде, мороть мархта тясовок ашень явонда: и ськамон морань, и ансамбльса. Кизода меле тертьфолень «Валдоня» морамань и кштимань коллективти. Пара лятфнемакс лядсть Москуса Роштувань илати лемтьф пялькстомаса аф весть улеманьке, коста ашеме мртце призовой вастфтома. Ансамбльть мархта улеме и лямбе ширеса—Анапать маласа Сукко велеса. Тоса тейнек удалась содафтомс Россиянь ламоц региоттнень эса эряй нароттнень культураснон мархта.
22№ училищать шумордамда меле поступань тонафнема культпросветучилищань хоровой отделенияв.
—Кода повоть «Келу» фольклорнай ансамбльти?
—Училищаса дипломнай тевть араламдонза ингольдень практикать ётайне «Келуса». Тяда инголе седисон-ваймосон кунара ни «эрясь» мяль морсемс тя коллективса. Токсезь седиезень мокшень кувака моротне, лама вайгяльса морамась. «Келуть» эстонь руководителец Николай Спиркин кулхцондозе кода моран и кадомань. Тя ульсь 1997 кизонь 14 апрельста.
—Тняра кизоста максфоль пяк лама концерт. Кона выступлениянте инь мяляфтовсь тейть?
—Азолине тяфта: сценать лангс фкявок лисеманьке аф лядонды юкстафста. Эрь выступлениясь эсь лацонне и мяляфтови. И нинге. Аф ваномок сянь лангс, што морсян лама киза ни, эрь выступленияда инголе таколдан кода васенцеда. Прясон най шарыхть мяльхть: кода васьфтьсамазь ванысь, туй-аф мялезост мораманьке. Но аньцек лисян сценать лангс, няйсайне залу озсефнень валда шамаснон, кульсайне кядень кайги цяпамаснон, эзк сембе таколдоматне потнихть-юмсихть.
—Наталья Васильевна, кода арьсят, кодамкс улема артистти, штоба тумс ваныть мяльс, саламс сонь мяленц?
—Эрь тевсь лиси лац, кда тиемс сонь седиень-ваймонь путозь. А минь профессиясонк мяляфтома нинге вов мезсь: морось эста токасы кулхцондыть седиенц, кда морайсь нолдасы сонь эсь ваймонц пачк. Ну и, конешна, эряви лац няфтемс. Лисендемс сценать лангс цебярь мяльса-арьсемаса, эрьгавста, эста залське «эреклай».
—Творчествада башка мезьса занцят пря, ули кельгома тевце?
—Ётка пингтон уленди аф лама, но кда эвондакшни сон, кярьмотькшнян кодамати.
—Сюкпря, Наталья Васильевна, корхнеманкса!
Редакциять эзда.
Аф кунара Наталья Ермошкинать ульсь шачема шиц. Радня и мала ломанензон, ялганзон эзда поздравлениянь лямбе валда башка цебярь казнекс теенза арась Мордовия Республикань Оцюнять Благодарностенц мархта каземац. Региононь руководительсь Артём Здунов максозе теенза казнеть Республикань Кудса ётафтф торжественнай пуромксса, кона лемдевсь Культурань работниконь шити.
Поздравляндасаськ Наталья Васильевнань оцю казнень сатомать мархта. Арьсетяма мокшень асу артисткати шумбраши, паваз и творческяй од сатфкст!
Ольга КОЛЕДИНОВА.