Зубово-Полянскяй районти—96 киза!
27 июльста Зубова Полянань районнай Культурань кудть инголе пуромкшнесть аф аньцек тя аймакса эряйхне, но районца шачфне-касфне, конат сашендсть Россиянь эрь-кодама уженяста.
Почётнай инжихнень ёткса ульсть МР-нь социальнай защитань, трудонь и населениять занятостенц коряс министрсь И.В.Князьков, Зубово-Полянскяй муниципальнай райононь оцюнясь В.А.Поршин, МР-нь Госсобраниянь депутатсь А.И.Надейкин, Мордовия Республикать эзга Россиянь УФСИН-нь начальникть аф лама пингс тевонзон тиендисна П.В.Ломакин и лиятне.
Инжихнень и Зубу аймаконь эряйхнень илать мархта поздравляндазень Зубово-Полянскяй муниципальнай райононь оцюнясь В.А.Поршин. Сонь валонзон коряс, районть шачема шиц—тя аф аньцек оцю праздник, но и итогонь тиема, ши, кона маласькофнесыне райононь эряйхнень. Синь шнафтыхть пря эсь ёмла родинаснон, сонь историянц, коензон-обуцянзон, сатфксонзон мархта. Сембе пинкнень тя аймакти козяшикс ульсть и кармайхть трудонь кельги, асу ломаттне. Благодарностень башка валхт СВО-нь боецненди и волонтёрхненди, конат лездыхть гуманитарнай лезксонь кочкамаса.
Райононь ламоц труженикне тя шиня казьфтольхть казнеса.
Пуромфнень эсь выступленияснон мархта кеняртьфтезь Россиянь Заслуженнай артисткась Людмила Дюдяева, «Земляки» группась, Торбеева посёлкаста «Околица» ансамбльсь и Зубова Полянаста «Шугейзеры» рок-группась.
Тяса ульсь кода ваномс машты кядь ломаттнень тифксснон, художественнай школаса тонафнихнень декоративно-прикладной творчествань выставкаснон, рисункатнень, фотографиятнень, поделкатнень, конатнень аноклазь посёлкань школаса тонафнихне и идень садонь воспитанникне.
Культурань кудть инголе площадьса ламоцне примасть участия маскировочнай сетень кодамаса, окопонь штатолонь анокламаса и СВО-нь боецненди сёрмань тяштемаса.