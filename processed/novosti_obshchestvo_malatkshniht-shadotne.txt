Малаткшнихть шадотне
14 мартста Саранскяйса, Мордовия Республикань Пресс-центраса, ётафтовсь шадонь пингти и теенза анокламати лемтьф пресс-конференция.
Кода азозе Россиянь МЧС-ть Мордовия Республикать эзга Главнай управлениянц начальникоц Сергей Репин, малаткшни пингсь, мзярда вийс коре ули лисемс чрезвычайнай ситуациятненди. Сяс васенце вастса ащи тянди сембе ширде анококс улемась.
Мордовия Республикань гражданскяй оборонань тефнень и чрезвычайнай ситуациятнень коряс Государственнай комитетть председателец Андрей Наумов пачфтезе, што шадоть саманцты аноклаф 1000 единица техника, 100-да лама уендемань средства и пцтай 3000 ломаньцта ащи личнай состав. Планть коряс мольфтеви азорфтома гидротехническяй сооружениятнень петемасна и обслуживаниясна. Нинге кемонь кизода инголе Мордовияса эздост ульсь 130. Тяни лядсь кота.
Мартсь тядде кармай полафнема и аноклай условият шадоть саманц мархта сотф тефненди. Ловсь сяда пяк кармай солама апрелень васенце шитнень. Тянь колга пресс-конференцияса азондсь «Верхне-Волжское управлениепо гидрометеорологии и мониторингу окружающей среды» ФГБУ-ть начальникоц Светлана Хлевина.
Пресс-конференцияса башка мяль шарфтфоль сянди, што эйсь тяниень пингть арси пяк пельксокс, сяс калонь кунцихненди юкстама кельгома тевснон колга. Кой-коста тунда нльне вельф эчке эйсь аф кирдьсы эсь лангсонза ломанть, сяс мес тёждяста лопии. И нинге. Тунда, шадотнень пингста, тядятненди-алятненди ванома идьснон мельге. Несколька кизода инголе Рузаевскяй районца лиссь седиень ацергофты случай—шадоть пингста ляйти ваясь цёраня, конань эряфоц сязевсь сяс, мес сон эендась, улемок лама пинге кельме ведьса. Оцю ломанти вийс коре тердемс лезкс, уемс, а шабати тянь тиемс аш кода.
Башка мяль шарфтода безопасностень мератнень лангс.
Татьяна Альшина.