Тя шиня арьсихть седи ваксста!
Тячи 7 мартсь. Вов ни недяля азорондай тундась. И хуш тялось теенза педа-пес нинге ашезень макса вожжиянзон, сембе сяка ни маряви васенце ковонц самац. Самай сонь васенце пялестонза аватне и стирьхне васьфнесазь кельгома иласнон—8 Мартть—Авань Международнай шить. Кой-кит лемонц кулемста эстокиге лятфтасазь тюжя мимозатнень, лиятне—тундань васенце шудерькскятнень. Кода тяза уле, а Авань Международнай шить учсаськ оцю мяльса. И тячи, газетать вельде, содаф кой-кона мокшаватне поздравляндасазь аватнень и стирьхнень.
«Азорава» творческяй коллективть солисткац Галина Лаушкина (Будко):
—Вов ни лама киза эрян Москуса, а шачемас коре мон Рузаевскяй райононь Цифтамаз мокшень велеста, сяс оцю мяльса поздравляндасайне Мордовиянь сембе аватнень-стирьхнень 8 Мартть мархта. Мезе арьсян? Конешна, шумбраши. Тя эряфса васенцесь. А нинге фалу улема заняфокс кодамовок мяльс туф тевса. Кинь цебярь вайгялец—морада, кие машты кштима—кштида, сюреса сёрмадома—сёрмадода.
И катк эрь шись канни аньцек кенярдема! 8 Мартть мархта, кельгома ават!
Мордовия Республикань Заслуженнай поэтсь Полина Алёшина:
—Авань Международнай шить—8 Мартть мархта мялезе поздравляндамс сембе аватнень и стирьхнень. Арьсян оцю сатфкст: работайхненди—покодема, тонафнихненди—тонафнема вастса. Мялезе максомс тяфтама совет: семботи малаткшнемс творческяй ширде. Нинге арьсян, штоба сембе кельголезь Россиять и Мордовиять. А ширеса эряйхне мзярдовок афолезь юксне ёмла эсь родинаснон! Аватнендивок улема шачема масторонь патриотокс. Эста идьсновок касыхть тяфтама ломанькс!
Ванды куледа седиста моли сяда лама вал! Уледа кельговикст и шумбрат!
Рузаевскяй райононь Левжа велень школань мокшень кялень и мокшэрзянь литературань учительсь Наталья Учватова:
—Россиянь сембе аватненди и стирьхненди арьсян павазу и сетьме эряф! Катк эрь шись ушеткшни пара кулятнень эзда.
Тяддесь странасонк Президентть Владимир Путинонь Указонц мархта азф Семьянь кизокс. И тя пяк пара! Авась-рьвясь, авась-тядясь фалу ульсь и лядонды семьянь «толмаронь» кирдикс и ванфтыкс, коень кемокстайкс. Ули ава—ули тя кудса семья, коса шачихть шабат, конат ащихть кельгома Россияньконди вандыень шикс.
Катк рьвятне и стирьхне, конат аньцек срхкайхть лисемс рьвакс, стаки ляткшнихть и улихть «толмаронь» ванфтыкс. 8 Мартть мархта!
Старошайговскяй райононь Лемдяй велень библиотекарсь Марина Босина:
—Сембе аватненди и стирьхненди арьсян кеме шумбраши, паваз. Катк сельмосонт вестевок аф улихть сельмоветть, кудботмосонт кулевихть шабань—эсь идень, уноконь вайгяльхть. Вдь эрь авати, стирти васенце вастса ульсь и лядонды Тядякс улемась. Тя Шкайть мархта максф инь оцю казнесь. И катк эрь тядясь маряй гордость эсь шабанзон инкса!