ПЕРЯМС КИТЬ ПОЖАРХНЕНДИ
30 сентябрьста Саранскяйса, Мордовия Республикать эзга Россиянь МЧС-нь Главнай управленияса ётафтовсь пресс-конференция. Пингстонза Управлениянь начальниксь Сергей Репин, республикань вирень, охотничьяй хозяйствань и природопользованиянь министрть васенце заместителец Иван Новиков, МР-нь гражданскяй оборонань тефнень и чрезвычайнай ситуациятнень коряс Государственнай комитетть председателец Андрей Наумов азондсть журналисттненди пелькс пожарнай обстановкать колга, кона ня шитнень ладявсь республикань кой-кона райоттнень эса.
Кода мярьгсь Сергей Репин, пцтай сембе пожархне лисендихть эста, мзярда ломаттне колсесазь противопожарнай вешфкснень. Аньцек ётай ваймама шитнень пожарнайхне арнесть вири толонь матома 126-ксть, а крьвястьф коське тишень матома—75-ксть. «Сяс ёран пачфтемс ломаттненди, кит крьвяснихть костёрхт вирьса, плхнихть кудснон маласа и лия вастса модамарень нетькст и коське тише, што тянкса ули административнай и уголовнай ответственность. Кепотьксонди, нетьксонь и тишень плхтаманкса ладяфт 5000 цалковайста сявомок 50000 цалковайти молемс штрафт. Тяфта жа ломаттненди эстеестка эряви ваномс пожарнай обстановкать мельге. И, кда эрявксты, эзк пачфтемс тишень и нетьксонь плхтамать колга, вирьса костёронь крьвяснематнень квалма экстреннай службань телефоттнень коряс—101, 102»,—азозе сон.
Иван Новиков пачфтезе: «Мордовияса тя пингть ладяф пожарнай пельксонь V класс. Тячи Виндрейскяй лесничестваса палы фкя гектарда лама вирь. А недляшиста Ельниковскяй районца, аф ичкозе заповедникть эзда, матфоль оцю пожар, кона палсь 24 гектар лангса. Инь оцю туфталсь, конань вельде тихтетькшнихть пожархне, тя ломанень факторсь. Сяс мес ся васттнень ваномста, коса азорондасть пожархне, няевсь, што тяса ульсть охотникт. Сяс Мордовия Республикань Оцюнять Артём Здуновонь Указонц коряс 1 октябрьста сявомок охотендамс республикаса аф мярьгондеви».
Андрей Наумов эсь ширденза тяфта жа кошардозень республикаса эряйхнень ванфтомс минь оцюдонга оцю козяшиньконь—вирьхнень. И тяфта жа аф колсемс противопожарнай вешфкснень лия вастсовок.
Владимир НЕСТЕРОВ.