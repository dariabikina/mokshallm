МР-нь Оцюнясь: «МИНЬ СТРАНАСОНК АЛЯСЬ—АВТОРИТЕТ»
21 октябрьста Мордовиянь Оцюнясь Артём Здунов ётафтсь «круглай шра», кона лемтьфоль Алянь шити (кемокстазе Россиянь Президентсь 2021 кизоня). Эсонза примасть участия од и лама идень алятне, боевой офицерхне, специальнай военнай операциянь ветераттне и участникне, «Отцы России» движениянь, трудовой династиянь представительхне и спортсметтне.
Республикань руководительсь поздравляндазень пуромфнень тя илать мархта: «Алянь шись серьгятькшни шарфтомс башка мяль сятненди, кие пуропты семья, касфтсыне эсь идензон и сявонди воспитандамс приёмнай шабат, решандакшни стака задачат, касфты афкуксонь геройхть, конат ванфтсазь Россияньконь. Минь странасонк кеме историческяй основась—алясь фалу ульсь семьянь оцюнякс, авторитетокс».
Саранскяй и Мордовскяй митрополитсь Зиновий китькстазе российскяй народть коензон ванфтомаснон важнайшинц.
Васедемань эрь участниксь азондсь эсь заняфшинц колга. «Отцы России» региональнай движениять председателец Максим Захаров отмечазе, што Мордовияса ётафневихть эрь-кодама мероприятият, тяконь лувксса од ломаттненди. Эсост примсихть участия СВО-нь участникне. Азфоль мяль—ладямс специальнай военнай операциянь участникненди, тяконь лувксса шавф боецненди региональнай казнет—«Шагнувшие в бессмертие!» медаль. Артём Здунов кирдезе тя мяльть ширенц.
Лямбирскяй 2№ СОШ-нь учительсь Сергей Козлов вятьсыне «Казачок» поисково-патриотическяй движениять и «Родник» школьнай музейть. Школаса сон эсь виензон мархта пуроптсь кадетско-казачьяй класс.
Ромодановаста лама идень алясь и СВО-нь ветеранць Дмитрий Волков азсь мяль оду ладямс и кемокстамс спортивно-прикладной слётонь системать—тя цебярь основа спортивнай и боевой анокламати. «Геройхнень пингсна» премиянь лауреатсь Миразым Исмаилов китькстазе, што пяк важна, штоба сай пингонь поколениясь сяда лама содаль аф интернетста, а событиянь участникнень эзда.
Российскяй студенческяй отрядонь региональнай отделениять руководителец Кирилл Бабаков, кона аф кунара арась алякс, пачфтсь сянь колга, што Семьянь кизоня Мордовиянь студенческяй отряттнень эса пуроптовсь лама од семья, шачсть итть.
Мордовиянь Оцюнясь азсь благодарностень валхт панжада корхнеманкса, а стане жа макссь казнет.