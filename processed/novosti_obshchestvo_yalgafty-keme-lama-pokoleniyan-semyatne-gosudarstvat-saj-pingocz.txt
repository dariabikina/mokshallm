«Ялгафты, кеме, лама поколениянь семьятне—государствать сай пингоц»
8 июльста Республикань Кудса ётафтовсь торжественнай мероприятия, кона лемтьфоль Семьянь, кельгомань и верностень шити. Мордовиянь Оцюнясь Артём Здунов азозе, што государственнай тя илась сотф святойхнень Петронь и Феврониять Муромскяйхнень—семьянь павазть покровительснон—лятфнемаснон мархта.
«Тя праздниксь арась общенароднайкс,—китькстазе республикань руководительсь.—Аньцек тячи шобдава лична мон телефонозон получань сняра ролик! Снимандасазь синь од ломаттне, и тя пяк пара! Сняра открытка и поздравления пефтома Родинаньконь сембе уженянзон эзда! Конешна, тя илать мархта эрявихть поздравляндамс минь боецоньконь—сятнень, конат тяниень пингть специальнай военнай операциянь ётафтома зонасот. Пожалняста, тиесть тянь—минь лемстонк, монь лемстон. Тя теест пяк важна—получамс тяфтама куля».
Артём Здунов башка отмечазе: ялгафты, кеме, лама поколениянь семьятне тисазь минь государстваньконь сай пингонц, эсост великай Россиять панчфокс панжемац. «Аф стак Российскяй Федерациянь Президентсь азозе тя кизоть Семьянь кизокс. Республикаса минь поладоськ сонь Трудовой династиянь кизонь мероприятиятнень мархта. Кода содавсь, династияда миньцонк пяк и пяк лама».
Республикаса касы лама идень семьятнень лувкссна—колма кизоста арась 10 процентта сяда лама. «А кда ваномс 10 кизотнень—эздост арась сяда лама пцтай кафтонь-крда. Ушедоме ётафнемонза эряфс одс шачихнень лувксснон касфтоманц и идь мархта семьятнень ширень кирдемаснон коряс программать. Минь нолдатама муниципальнай фкя районца пилотнай проект. Карматама покодема работодательхнень, общественнай сембе институттнень, врачнень мархта, штоба шарфтомс од семьятнень мяльснон сянь лангс, кода ванфтомс аф аньцек эсь шумбрашиньконь, но и сай пингонь иттнень шумбрашиснон. Семьянь кизоти ушеткс путф Президентть указонц мархта, коса азф лама идень семьятнень статусснон касфтоманц и социальнай ширень кирдемаснон колга.
Миньцонк указть положениянза токазь 40 тёжяньда лама ломанть. Башка спасиба сятненди, кие сявсь приёмнай шабат. Нят оцю седи мархта тядят и алят. Сюконян теенть карксэземга!»
Лама идень тядятнень-алятнень стане жа поздравляндазь республикань Госсобраниянь Председательсь Владимир Чибиркин и РФ-нь Сенаторсь Пётр Тултаев.
Торжественнай мероприятиясь ульсь пяк лямбокс.
Чамзинскяй районцта Дмитрий Кокорев рьванц мархта касфтыхть вете итть. «Минь содасаськ: кда семьяса ули фкя-фкянь шарьхкодема, фкя-фкянь ширень кирдема и кельгома, эста мезське аф пелькс»,—мярьгсь сон. Кокорефнень семьясна казьф Мордовия Республикань Оцюнять «За заслуги в воспитании детей» Почётнай дипломонц мархта.