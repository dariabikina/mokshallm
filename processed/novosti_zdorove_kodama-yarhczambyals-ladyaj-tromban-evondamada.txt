Кодама ярхцамбяльсь ладяй тромбань эвондамада
Тяниень пингть сембонди содаф, конашкава оцю пелькс эряфти тиихть тромбатне. Но кода аралама эздост прясь? Фкя инь главнай туфталсь—лац ярхцамась и эряфонь шумбра койхнень мархта ялгакс улемась.
Сянь, што организмати эряви сатомшка ведь, содасазь сембе. Но, ужяленди, аф най сявондеви тя мяльс.
А ведсь шорси тромбань арамати. Аньцек ведсь—лакафтфсь или аруяфтфсь, а аф чайсь, кофесь или газировкась. Оцю ломанти шити симома кафта литрада аф сяда кржа. Пси шитнень—нинге сядонга лама.
Цебярь профилактикакс тромбань арамати лувондови ярхцамбяльсь, кона шорси верть тустолгодоманцты. Нят: пинемонь ямсь, шурьхкясь, чесноксь, калсь, марень уксуссь, лимонць, шинжароматне, якстеряпссь, помидоратне и томатнай соксь, оливкань и иляназонь вайсь, какаось и сяпи шоколадсь, имбирсь. Тяда юксне вишнять, черешнять, инезить, нормальть колга.
А вов пяк салу шонгарямсь, колбасась и коптиндаф ярхцамбяльсь, акша кшись, сливкатне, банаттне, офтоньбокорькссь—меколанкт, тустолготфтсазь верть. Пелезь симондемат и эрь кодама пчкафтомань тишетне, кой-конат эздост аф аньцек пчкафтыхть, но и тустолготфтсазь верть. Тя, васендакиге, канневи палаксти, позатишети и акша лопаз пря панчфти. Сяс, кда пчкафттада пря тишень настойса, тиендеда ваймама шит.
Тромбат сидеста арсихть сятнень, кие курендай и кельгсы сяпинять. Табаксь и алкогольсь вятихть тромбань арамати. Тянди вяти эсь лацонь ширесна улихть и надобиятнень: мочегоннай, гормональнай, противозачаточнай и потенциянь касфтомань препараттнень.
А инь цебярь средствакс тромбань эвондамать каршес ащи якамась-шяямась. Тиендеда шобдава зарядка, якада ялга, уендеда. И эста кодамовок тромбатне теенть аф улихть пелькст!