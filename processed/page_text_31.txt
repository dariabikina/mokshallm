19 майста экономикать ширенц кирдеманц и кемошинц ванфтоманц коряс заседанияса, кона ётафтфоль МР-нь Оцюнять Артём Здуновонь председательстванц ала, ванондовсть республикаса уликс тефне.
«Россиянь Правительствась сяда тов мольфтьсы тяфта лемневи «сянгяря коридоронь» тиемать, штоба пачфнемс страназонк эрявикс продукциять,—мярьгсь Артём Здунов.—Валхтфт пошлинатне усксеманкса технологическяй оборудованиять, комплектующайхнень, сырьёть и материалхнень лангс, конат нолявихть тевс оцю инвестпроекттнень эряфс ётафтомста. Васендакиге, велень хозяйстваса, обрабатывающай промышленностьса, строительстваса, транспортнай отрасляса и IT-сфераса».
МР-нь экономикань, торговлянь и предпринимательствань министрть васенце заместителец Иван Горин азондсь регионца федеральнай и региональнай ширень кирдемань мератнень эряфс ётафтомаснон колга. Кредитнай каникулатнень пингста банкне макссть 2,5 миллиард цалковайть малава кредит ёмла и средняй предпринимательствань субъекттненди. Микрокредитования получась 74 субъектсь 125 миллион цалковаень питнес. Льготнай кредитт максфтольхть 160 заёмщикти 1,5 миллиард цалковаень питнес.
Регионца сяда тов мольфтеви работась потребительскяй рынкаса продовольственнай и аф продовольственнай товаронь улемать коряс.
Мордовиянь строительствань и архитектурань министрсь Алексей Гришакин азондсь строительнай отрасляса тефнень, строительнай материалхнень лангс питнетнень колга. Майста ипотечнай кредиттнень лангс банкнень эса процентнай ставкатнень киремаснон сюнеда кассь тяфтама займань сявоманкса заявкань лувкссь.
МР-нь социальнай араламань, трудонь и населениять занятостенц коряс министрть Игорь Князьковонь валонзон коряс, тячиень шити региононь предприятиятнень эса работникнень лувксснон кирьфтамаснон колга сведеният мзярс аш. Республикаса ули вакантнай 1778 рабочай васта, коза эрявихть ломатть.