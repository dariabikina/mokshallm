СВО-нь ветераттне васетькшнесть тонафтыснон мархта
5 октябрьста ульсь Учителень шись. Тя илась смузю и пара вайме наставникнень, конатненди надияфтф странаньконь сай пингоц—шабатнень воспитандамасна. «Защитники Отечества» фондть инициативанц коряс специальнай военнай операциянь ветераттне поздравляндазь эсь педагогснон профессиональнай ила мархта.
Аралайсь Виталий Наумов сашендсь инжикс Никольскяй средняй школань физикань ингольдень учительть Валерий Васильевич Коротковонь шири. шабатнень мархта работати педагогсь макссь 30-да лама киза и тяниень пингть пенсияса. «Улихть ученикт, конат лац тонафнихть и мархтост аш прябалат. Но меле эряфса синь кода-бди юмсихть. А улихть стамот, кинь кеме характероц. Кода правила, синь и аралакшнесазь Родинаньконь»,—мярьгсь Валерий Васильевич.
Ветеранць Андрей Еремин поздравляндазе класснай руководителенц Лариса Сергеевна Захаровать. 40-да лама кизонь стаж мархта педагогсь покодсь Саранскяень 5№ школаса, сон—Народнай образованиянь отличник. «Тяфтама цёратнень лангса, кода Андрей, кирди минь странаньке,—мярьгсь Лариса Сергеевна.—Тя тяниень пингонь геройхть, конат стясть школьнай партатнень ваксста и срхкасть странать интересонзон аралама».
Старошайговскяй районцта спецоперациянь ветеранць Николай Кашкин поздравляндазе васенце учительницанц Елена Борисовна Мещеряковать. «Марян ученикозень инкса гордость!»—виденцясь педагогсь.
Атяшевскяй районца СВО-нь ветеранць Илья Яшкин поздравляндазе класснай руководителенц Елена Васильевна Сергеевать, 1№ Поселковскяй средняй школань родной кялень учительть. Аралайсь Иван Масаков сашендсь инжикс васенце учительницанц Нина Алексеевна Калачёвать шири. Педагокне спасибасть ингольдень ученикснонды мялень шарфтоманкса и заботендаманкса.
Кадошкинскяй районца боевой действиянь ветеранць Николай Облиенков марса социальнай координаторть Ульяна Матвеевать мархта поздравляндазе тястонь школань директорть Эльвира Владимировна Петровать и арьсесь кеме шумбраши, паваз и сатфкст. Стане жа ветеранць поздравляндазе тястонь кафкса кизонь школань кувалгофтф шинь группань воспитательть Антонина Михайловнань.
Атюрьевскяй районца Марат Сюняев ульсь 2№ школаса, коса поздравляндазе эсь класснай руководителенц Валентина Петровна Мустайкинать. Сонь землякоц Николай Становкин сашендсь васенце учительницанц Дарья Петровна Шукшинать и математикань учительть Сергей Емельянович Шукшинонь поздравляндама.
Ельниковскяй районцта ветеранць Александр Постников поздравляндазе историянь учительть Елена Васильевна Никишовать, кона тяниень пингть трудендай районнай музейса. Аралайсь арьсесь педагогти кеме шумбраши, благополучия и сатфкст профессиональнай тевсонза. «Оцю сюкпря поздравлениянкса, эстокиге арась лямбе ваймосон»,—спасибась Елена Васильевна.