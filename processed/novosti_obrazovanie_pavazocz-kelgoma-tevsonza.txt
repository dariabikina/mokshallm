Павазоц кельгома тевсонза
«Павазуван, мес эряфозе сотовсь кельгома тевозень мархта»,—тяфтама валста ушедозе эсь колганза азондоманц Варжеляй велень мокшавась Светлана Тремаскина, мзярда содафтонь мархтонза Торбеевскяй районца командировкаса улемстон. Светлана Фёдоровна вов ни колмогемонь котува киза покоди учителькс Варжеляень школаса, вяти мокшень и рузонь кялень урокт.
Светлана Тремаскинась—учителень трудовой династияста. Аляц, Фёдор Яковлевич, эсь пингстонза вятсь историянь, обществознаниянь урокт, тядяц, Раиса Васильевна, тонафтсь начальнай классонь ученикт. Светлана Фёдоровнань сазоронзовок кочказь учителень профессиять. Фкясь работай Ковылкинскяй райононь Рыбкина велень школаса, омбоцесь—Торбеевскяй районца. Кода азозе Тремаскинась, кле, семьяньконь марстонь педагогическяй стажец кафта сядошка киза ни.
Сонць Светлана Фёдоровна сась Варжеляень школав М.Е.Евсевьевонь лемса педагогическяй институтть (тяни университет) шумордамдонза меле пцтай эстокиге. Васенда од специалистти максфоль направления Ковылкинскяй райононь Ёжка вели.
—Саме сазорозень мархта, ваноськ вастть, мес-бди ашезь ту мялезон и работама ашень ляда,—лятфнесы Тремаскинась.—Ковшка ащень кудса, а сяльде директорсь Нина Арсентьевна тердемань покодема эсь велень школазонк. Вов ся пингста и трудендан тяса.
Корхнихть, школаса мусы вастонц аньцек ся ломанць, кона седиге кельгсыне шабатнень. Светлана Фёдоровнань эса тя кельгомась эзк няеви—сяшкава лямбоста сон азонды эрь учениконц колга.
—Иттне—тя ару вайме ломатть. Синь аф маштыхть кяжень кирдема, обжама, оржа валса сялгома. Тейне-арам, вакссост минцьке арсетяма сяда цебярькс,—азозень мялензон-арьсеманзон мокшавась.—Колмогемонь котува кизоста вестевок ашень ужяльде, мес кочкайне учителень тевть. Ванан учениконень сельмос, няйса, што эряван теест, и седиезе тянкса пяшкотькшни кенярдемада.
Шабатневок кельгсазь тонафтыснон, усковихть теенза. Синь лац содасазь: Светлана Фёдоровна—ломанць аф строгай, но вешфксу. А нинге сон аф кельгсыне кяльготнихнень. Стирнятне-цёранятне старандайхть фалу мяляфтомс тянь колга и аф колсемс кельгома учительснон мяленц.
Светлана Тремаскинась лятфнесы: «Мзярда сань школав работама, эрь класса ульсь комозьда лама ученик. Тяни классне кирсть. Цебярь, кда хуш котошка шаба эсост, а то улихть и кафта тонафнихть, кода, кепотьксонди, 7-це класса. Сембоц школаса 52 ученик. Сятка аф най Варжеляеннет, аф кржа ётксост и шабрань велеста пачфневида».
Аф сетьме мокшавать седиса тянкса. Аш кода, кле, арьсемс велеть сай пингонц колга, кда тяса аф кармайхть од ломатть, итть.
—Велетне шамондыхть и тя пяк пичефти. Ломаттне тушендыхть эряма оцю ошу-коза. И фкя инь васенце туфталсь тянди—велетнень эса аш покодема вастт. Улендеряльхть синь, арьсян, тефне ладявольхть ёфси лиякс.
Кода ни азоськ, Светлана Фёдоровна вяти школаса мокшень и рузонь кялень урокт. Виде, мокшень кялень часттне мекольдень пингть ламода кирьфтавсть—тяни недяляти ётафневи аньцек фкя урок.
—Тя монь седиень сярятьфозе,—азозе Тремаскинась.—Мезе кенерят максомс шабатненди фкя частста? Мезевок аф. Тематнень ётнесаськ ланга-лунга. Мокшень кяльть коряс кодама содамошинь колга эста корхтамс? Аф содасазь тяни шабатне кяльть. Виденц азомс, кудста ни сашендыхть рузкс. Вов кода тяни сембось полафтсь, тядятне-алятне мокшет, а шабасна руст. Да нинге школасовок лац-ряц аф тонафнесаськ кяльть. Нона кизотнень и семинархт ётафнеме, и кружокт, и литературнай илятть, и сценкат путнеме мокшень кяльса. Тяни тя сембось лядсь лятфнембяленди.
Сонць Светлана Фёдоровна аф весть сяськондсь «Мокшень кялень инь цебярь учитель» конкурсса. А кабинетоц, коса учитель ялганзон и тонафнихнень мархта пуроптсь национальнай уженя, ламоксть арсесь «Мокшень кялень инь цебярь кабинетсь» республиканскяй конкурсонь сяськикс.
Лама киза седикс-ваймокс покодеманкса Светлана Тремаскина казьф МР-нь Правительствать Почётнай грамотанц, МР-нь Образованиянь министерствать Благодарностенц мархта.
Светлана Фёдоровна аф аньцек максси содамошит, сон лама тиенди сянкса, штоба учениконза касольхть пара ломанькс—честнайкс, порядочнайкс, шачема-касома масторонь кельгикс, лиянь ризфонь-пичефксонь шарьхкодикс. Сидеста азонкшни тонафнихненди эряфонь питнишитнень, патриотизмать колга. Тремаскинась эсь тонафниензон мархта вийс коре кирдьсазь специальнай военнай операциянь участникнень и синь мала ломаньцнон ширеснон: котцихть маскировочнай сетьть, тяшнихть сёрмат, тиендихть открыткат. Варжеляйса ули семья, коста цёрась сявф СВО-в. Светлана Фёдоровна и сонь учениконза сидеста сашендыхть семьяти лездома.
Кудса оцю стаж мархта учительсь Светлана Тремаскина кельгома рьвя, тядя и щава. Сонь кафта стиренза, конатненди макссь цебярь воспитания. Касыхть кафта уноконянза—стирня и цёраня.
Ольга Евдокимова.