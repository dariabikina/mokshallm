Миньцонк ётафтовсь Всероссийскяй форум
Тядде Мордовияса колмоцеда ульсь «Школьное питание: горизонты развития» тядянь-алянь Всероссийскяй форумсь. Сон ётафтовсь Россиянь Просвещениянь министерствать, «Единая Россия» партиять, Общероссийскяй Народнай Фронтть, Отраслевой питаниянь и родительскяй общественностень институтть ширень кирдемаснон вельде. Форумть работасонза примась участия МР-нь Оцюнясь Артём Здунов.
Региононь руководительсь азозень основной тематнень, конат таколфтсазь и тядятнень-алятнень, и экспертнай сообществать. Тя начальнай школань тонафнихнень пси ярхцамбяльса обеспечендамасна и школатнень и техникупнень эса лама идень семьятнень эзда шабатнень питнефтома андомаснон коряс странань Президентть поручениянц эряфс ётафтомац. Государствать ширде башка ширень кирдема вешихть и СВО-нь участникнень семьяста иттне—республикасонк 2022 кизонь октябрьста сявомок тяфтама семьяста шабатне ярхцсихть питнефтома региононь бюджетть вельде.
Башка мяль шарфтома и шумбраши ширде ограниченнай возможность мархта иттнень ярхцамбяльснон лангс.
Пленарнай заседаниять работац ушедсь «Мир возможностей» партийнай проектонь акцияса сяськихнень каземаснон эзда. Вов ни несколька киза Мордовиясь— «Сделаем вместе» международнай движениянь лауреаттнень лувксснон коряс инголи молихнень ёткса. Тядде республикаста 55 оцю класса тонафнись арасть сяськикс и получазь главнай призть—«Артек» идень Международнай центрав путёвкать.
Мордовиянь школьникнень ёткса инь содафокс арась «Традиции здорового питания» направлениясь. Региононь участникнень 80 процентсна поладсь теенза, сяськикс арасть 17 школьниксь.
«Минь тя темать коряс эрятама, сон пяк мялезонк. Инь главнайсь—сон интересна минь шабаньконди!»—китькстазе Артём Здунов.
Мероприятиять пингста тифтольхть итокт «Кеме семьясь—вии Россиясь» акцияти. Эсонза примась участия странань 61 регионцта 1100 лама ломань.
Тядянь-алянь всероссийскяй форумонь участникненди приветствия кучсь Россиянь просвещениянь министрсь Сергей Кравцов. Иттнень праваснон коряс РФ-нь Президентть видеса уполномоченнайсь Мария Львова-Белова эсь видеообращениясонза отмечазе, што сембе региоттнень эса школьнай питаниять ладяманц коряс инголи молема ули и важна, штоба сон мольфтеволь, вдь тянь эзда ащи марнек странать сай пингоц.
Пленарнай заседанияда меле Артём Здунов ванозень «Мир возможностей» партийнай проектонь акцияса сяськихнень тематическяй площадкаснон.