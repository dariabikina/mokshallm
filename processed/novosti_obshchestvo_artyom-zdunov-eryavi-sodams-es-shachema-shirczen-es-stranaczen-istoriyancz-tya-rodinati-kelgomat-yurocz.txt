Артём Здунов: «Эряви содамс эсь шачема ширцень, эсь странацень историянц—тя Родинати кельгомать юроц»
31 октябрьста сявомок 3 ноябрти молемс Большеберезниковскяй районца «Орбита» пансионатса ётафтовсь республиканскяй гражданско-патриотическяй форум. Тядде эсонза примась участия 80-да лама ломань—од ломатть, патриотическяй организациянь активистт и волонтёрхт, СВО-нь ветератт. 1 ноябрьста форумонь участникнень мархта васетькшнесь Мордовиянь Оцюнясь Артём Здунов.
Республикань руководительсь китькстазе, што сай пингонь поколениять патриотическяйста воспитандамац—стратегическяй государственнай задача. Тядде Мордовияса ушедозе эсь работанц Од ломанень республиканскяй гражданско-патриотическяй центрась, кона пуропнесыне марс фкя площадка лангса патриотическяй ламоц проекттнень. Эсонза тиф духовно-нравственнай воспитандамать коряс отдел.
Маластонь пингонди работать важнай направленияц—Великай Отечественнай войнаса Сяськомать 80 кизонцты анокламась. «Тя марстонь ила. Тейнек ули кода шнафтомс пря, мирти ули кода няемс, кода отмечасы Сяськомань Шить Россиясь»,—мярьгсь региононь Оцюнясь.
Азомок форумонь участникненди приветствиянь валхт, Саранскяй и Мордовскяй митрополитсь Зиновий мярьгсь: «Тяни тяфтама пингсь, мзярда минь тиенттяма эряфонь койхненди-обуцятненди «ревизия». Тинь кочкаводе тяза, штоба улемс ломанькс, видешинь, виде валонь и кельгомань канникс. Кда эрямс Божией видешить и совестьс коре, эста сяськомась кармай мархтонк».
Форумонь программати сувафтфтольхть образовательнай площадкат колма направленияс коре: «Тонь Геройце», «Наставникт», «Великай Отечественнай войнаса Сяськомань 80 кизонь волонтёрскяй корпуссь».
«Сяськомань волонтёрхт» движениянь проектть руководителец Екатерина Абрамчева серьгядезень сембе пуромфнень арамс тя оцю тевти пялькскакс и сувамс волонтёрскяй корпусть составс.
«Тонь Геройце» всероссийскяй проектть руководителец Алиас Авидзба азсь благодарностень валхт форумонь аноклайхненди и сембе участникненди эрявикс работанкса.
«Сяськомань волонтёрхт» региональнай отделениянь движениянь активисткась Дарья Удовенко азондсь волонтёрскяй проекттнень эса участвовандаманц колга.
Васедемать пингста спикерхне отвечасть форумонь участникнень кизефксснон лангс. Фкясь эздост лемтьфоль наставничествати. МР-нь Оцюнясь пачфтсь сянь колга, што эстеенза наставникокс сон лувондсыне школьнай педагокнень, и коса, и кинь мархта сон афоль покоде, фалу сатнесь мезень-бди одня. «Улеза дисциплина, система. Тячи мон тонафнян тинь эздонт—содамс тяниень пингонь технологиятнень»,—азозе Артём Здунов.
Патриотическяй работаса республиканьконь ингольдень поколениянь сатфксонзон колга кизефксть лангс Артём Здунов отвечась: «Мордовиять марнек историяц—тя патриотическяйста воспитандаманди основа. Тя и содаф адмиралоньконь Фёдор Ушаковонь мархта тиф ополчениясь, и Великай Отечественнай войнать пингста республикань эряйхнень мархта Сурскяй рубежть строямац, и минь земляконьконь ёткса СССР-нь и Россиянь Геройхнень лувкссна. Эряви содамс эсь шачема ширцень, эсь странацень историянц—тя Родинати кельгомать юроц».