Лездыхть марстонь вийса
Ламотне тяниень пингть шарфнихть башка мяль специальнай военнай операциянь участникненди лезксонь максомать лангс. Кода тянь тиемс? Тя кизефкссь, улема, афкуксонь лездыхнень пряс кунара аф сашенды, сяс мес ули кода лездомс марстонь вийса и мезьса эряви эрти. Тянь эрь шиня и тиендьсы «ПОМОЩЬ 13» волонтёрскяй сообществась, кона пуроптфоль 2022 кизоня октябрьста специальнай военнай операцияса участиянь примай боецоньконди лезксонь максоманкса. Волонтёрскяй тя сообществати сувсихне сяда тов мольфтьсазь эрявикс тя тевть. Лезкссь кучсеви Мордовиянь и лия региононь боецненди.
Кит синь—«ПОМОЩЬ 13» волонтёрскяй сообществати сувсихне? Ответсь фкя—аф озадонь седихть ащи ломатть, конатнень пуроптозень марс Саранск ошень эряйсь Анастасия Казанчева. Кочксихть и пачфнихть гуманитарнай лезкс, котцихть маскировочнай сетьть, аноклакшнихть коське шонгаряпт… Сидеста синь работайхть боецоньконь кядьста получаф заявкатнень коряс. Но и аф юкснихть сянь колга, мезсь теест эряви фалу.
Волонтёрскяй сообществать руководителенц Анастасия Казанчевать валонзон коряс, боецненди фалу эрявихть медикаментт—сярятьфонь ётафты средстват, бинтт, жгутт, гемостатикт, а нинге носокт, футболкат, алгань лямбе щапт, утцемань кяскафт, гигиенань средстват, ламос аф гастяви
ярхцамбяльхть и лама мезе лия. Гуманитарнай лезкс примсеви башка пунктса, кона панчф Саранскяйса.
Ломаттне лезнихть и ярмакса. Пинге азомс благодарностень валхт! Тяфтама лем ала шити несколькаксть лисендихть постт «ПОМОЩЬ 13» сообществать социальнай сетьса группасонза. Вов мекольцетне эздост:
«Аф озадонь седихть ащи ломаттнень вельде удалась рамамс тактическяй медицинать мархта сотф товархт, оцю спасиба Натальяти, кона усксь эсь эздонза и Люда щакать эзда танцтинят боецоньконди; оцю спасиба Ольга Фединати летьке салфеткатнень инкса, эздост фалу эрявксни пяк лама».
Люда щакать консервация мархта эрь банканянц лангс тяштьф: «Кельгозь Мордовияста Люда щакать эзда».
Волонтёрхне стаки аноклакшнихть коське шонгаряпт. Кепотьксонди, мартонь фкя шиня теест удалась тиемс 558 порция саразонь сиволь мархта шонгарям, 186 порция борщ, сембоц—774 порция. Кафта шиста—1350 порция!
Шарьхкотьф, фалу ули вешфкс саразонь сивольти, сяс сонь волонтёрхне аф аньцек рамсесазь, но и примсесазь ломаттнень и организациятнень кядьста.
Генераторхт, кабельхть, рацият, аккумуляторхт, бинокльхть… Пяк и пяк лама прважсихть специальнай военнай операциянь участникненди «ПОМОЩЬ 13» волонтёрскяй сообществати сувсихне. И тернесазь сембонь аф ащекшнемс ширеса тянь эзда!
Татьяна Альшина.