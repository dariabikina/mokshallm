Казнет и лямбе валхт— тонафтыхненди
4 октябрьста Мордовияса чествовандазь педагогическяй сферань работникнень. Воспитательхнень, учительхнень и преподавательхнень профессиональнай праздникснон мархта поздравляндазень Мордовиянь Оцюнясь Артём Здунов.
«Мордовиянь педагокне—а тя 15 тёжянь ломань—пара вайме, асу, результатонь сатни ломатть. Минь васьфнетяма мархтонт эрь шиня, тинь тонафнесасть иденьконь. Тейнек эряви, штоба минь улелеме инь цебярькс республикаса, странаса»,—китькстазе регионть руководителец.
Республикань Оцюнясь шарфтсь мяль, што Мордовиянь педагокне, кода и фалу, кирдьсазь профессиональнай мастерствань сери планкать, кемокснемок тянь тя или тона уровенень конкурснень эса цебярь результаттнень мархта. Мордовиясь ингольцекс сувси стратегическяй инициативань Агентствать рейтингса образованиять качестванц коряс инголе моли колма региоттнень ёткс, занци сери вастт «Эффективность системы выявления, поддержки и развития способностей и талантов у детей и молодёжи» показательть коряс. Учительхнень содамошисна и виень аф ужяльдезь трудендамасна лезнихть тонафнихненди сатнемс оцю результатт предметнай олимпиадатнень эса—участиянь примамать коряс Мордовиясь инголе моли кемонь региоттнень ёткса.
—Седи ваксста поздравляндасайне сембонь Учителень шить мархта. Катк кенярдемась, конань казендьсасть иттненди и тядятненди-алятненди, мрдай теенть ламонь-крда!—мярьгсь Мордовиянь Оцюнясь.
МР-нь Правительствать Председателенц васенце заместителец Галина Лотванова пшкядсь республикань педагокненди: «Сюкпря, учительхть, профессияти преданнайкс улеманкса, иттненди пефтома кельгоманкса! Катк учениконте фалу кеняртьфнетядязь!»
Мордовиянь педагокнень стане жа поздравляндазень МР-нь образованиянь министрсь Елена Солдатова.