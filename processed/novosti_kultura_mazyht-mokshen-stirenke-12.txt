Мазыхть мокшень стиреньке
Кельгома лувиеньке! Газетасонк азф конкурссь мольфтеви сяда тов. Вельденза теенть, мокшень стирьхть, ули кода пачфтемс эсь колгант, няфтемс аймаксонт канневи национальнай щапнень-каряпнень мазышиснон. Тянемс Мордовиянь ламоц велетнень эса ванфтовсть кунардонь пингонь эсь лацонь костюпне. Ламоц наряттнень козяшиснон мархта содафттядязь пялькстомать вельде. Тянкса эрявихть снимканте мокшень щамса-карямса. Фотографият ули кода тифтемс редакциясонк. Гайфнеда и сёрматкшнеда! Адресоньке и телефононь номерхне максфт газетать мекольце лопанясонза.
Тя номерсонк содафттядязь Ковылкинскяй райононь Рыбкина велень стирть Дарья Шиндяйкинать мархта. Щамонц корява ни няеви, што Даша Ковылкина аймакста. Шачсь и кассь сон мокшень семьяса. Нинге школаса няфтезе отькорьшинц, сембоса кенерькшнесь. Лац тонафнесь, примсесь участия и сатнесь призовой вастт предметнай олимпиадатнень эса, эрь-кодама конкурсса, кепотьксонди, стихонь лувомать коряс, занцесь пря спортса—спортивнай якамаса. 2022 кизоня Шиндяйкинась занязе омбоце вастть «Ученик года» районнай конкурсса.
Тяни Даша тонафни Н.П.Огарёвонь лемса МГУ-нь филологическяй факультетса. Сон 2-це курсонь студентка. Тясовок стирсь няфнесы прянц лама ширде. Васендакиге, лядонды ялгакс спортть мархта. Мзярошка пинге занцесь пря лёгкай атлетикаса Олимпийскяй подготовкань центраса, сяльде спортонь сатомшка од видса—черлидингса. Даша най аралакшнесы факультетть честенц аф фкя лацонь спортивнай пялькстоматнень эса. Вов аф кунара, кепотьксонди, филологическяй факультетть эзда примась участия «Лыжня России» акцияса, коса 80 соксса курькснить ёткста сась финалти комозцекс. Тяда башка, Даша аф лядонды ширеса общественнай эряфть, творчествать эзда. Меля сон ульсь «Филологиясь иттнень сельмоса» Межрегиональнай конференциянь организаторкс.
Дарья Шиндяйкинать ули и сёрмадыень асушиц. Нинге 5-це класса тонафнемста ушедсь стихотворениянь тяштема. Сёрмады сон и рузкс, и мокшекс. Мекольдень пингть ушедсь варчсемост виензон и азксонь тяштемаса.
Ётка пингста Даша кельгсы рисовандаманц и занцемс пря кядьтевса. Сон пара мяльса котци кячкаскаса или вндерняса, тиенди аф фкя лацонь поделкат.
Тячиень участницаньке пяк кельгсыне шабатнень. Тя и кошардозе сонь меля ётамс конкурс и молемс покодема вожатайкс Краснодарскяй краень «Орлёнок» лагери. Тусь мялезонза, сяс тяддевок срхкай молемс тоза.
Вузть шумордамдонза меле Даша арьсекшни покодемс школаса, штоба пуроптомс педагогическяй тевса опыт. А сяльде, кле, няфтьсы эряфсь, лядан учителькс или, пади, кярьмодян лия тевс. Корхтамок профессиятнень колга, стирсь шарфтсь мяль актёрствати.
—Тядде примань участия «Студентонь тунда» фестивальса-конкурсса, коса налхконь роль,—азозе Дарья.—Тяда меле шарьхкодине, што актёронь тевсь мала тейне. Тусь мялезон улемс сцена лангса. Сяс, кда кармай возможность, аф атказан варжамс вийнень тя профессияса.
Н.П.Огарёвонь лемса МГУ-са ётай кизоста сявомок ладяф пара кой—ковти весть тяса ётафневи Национальнай костюмонь ши. Даша Шиндяйкинаське аф лядонды тя илать эзда ширеса. Сашенды тяза мокшекс щафста. Кода няйсасть фотографиятнень эзда, национальнай щамсь теенза пяк ладяй.
—Семьясонк мокшень щамти малаткшневи кородозь,—азозе стирсь.—Ванфтовсь бабазень сире пингонь нарядоц, ули мокшень панароц тядязеньге. Монцень васенце щамозе эвондась нинге ёмла класса тонафнемста, тядязе стафнезе. Мархтонза примсень участия школьнай мероприятиятнень эса. Тяниень нарядозе сатовсь аказень эзда. Сон пяк мялезон, сяс сидеста щашендса эрь-кодама пуромксс.
Сюкпря, Даша, мес кельгсак и ванфнесак минценнеть. Сатфкст тейть тонафнемаса и эряфса!
Ольга ЕВДОКИМОВА.
Фототне Николай КАРАНОВОНЬ.