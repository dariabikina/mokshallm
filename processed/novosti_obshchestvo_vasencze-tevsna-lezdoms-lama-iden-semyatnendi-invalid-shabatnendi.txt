ВАСЕНЦЕ ТЕВСНА—ЛЕЗДОМС ЛАМА ИДЕНЬ СЕМЬЯТНЕНДИ, ИНВАЛИД-ШАБАТНЕНДИ
Азонттама «МНОГО ДЕТИ» Мордовскяй региональнай
общественнай организациять колга
«МНОГО ДЕТИ»—благотворительнай фондсь Мордовияса эвондась 2019 кизоня. Сонь председателец Наталья Котельникова. Тяддень 7 майста общественнай тя организацияти топоди 5 кизот.
Наталья Валерьевнань лемоц республикаса содаф ламотненди. Стакада-сталмода аф пели, эрьгав тя авась тиезе семботь, штоба пуроптомс марс лама идень, инвалид-шаба мархта семьятнень, ськамост идень касфты тядятнень, араламс семьять, тядяксшить, аляксшить и идькс пингть, максомс лезкс эряфонь стака палас повф семьятненди, аноклакшнемс и ётафнемс питнефтома мероприятият.
Мезьста сембось ушедсь? Наталья Котельниковать валонзон коряс, сон фалу арьсекшнесь лама идень колга. И мирдец, Алексей Викторович, рьвяямдост меле, кирдезе ширенц. Шачсь васенце шабасна—цёрасна Сергей, сяда тов—Александр. Косот кафттне, тоса и колмоцесь. Тяфта белай свету эвондась Максим. Но дуганнясь шачсь урма мархта. Врачнень ширеса обследованиятне няфтезь, што Котельникофнень колмоце цёраснон ДЦП. Наталья Валерьевна ашезень нолда кядензон, и тяни Максим мезьсовок аф яви ялганзон эзда: лац тонафни, прафты эряфонь шумбра койхненди.
Пингонь ётазь шачсь стирьсна Вика, сяда тов—цёранясна Никита. Тяни синь вете идьсна и ули уноконясна Матвей.
«Тейне «удалась» васьфтемс ся тапоркснень мархта, конат улендихть лама идень эрь семьять и «особеннай» шаба мархта тядятнень-алятнень кибрясост. Савсь эстейне тонафнемс законодательствать, коса корхтамась мольфтевсь тяфтама семьятнень ширень кирдемаснон колга»,—лятфни Наталья Валерьевна.
Сяда тов сон сась мяльс, што ёрай лезнемс тя тевса лиятнендивок.
Благотворительнай организациять пуроптома ушедсть сазоронц Иринань мархта. Лама идень тядясь и воспитательсь илештень кятть кярьмодсть тевти. Эвондасть васенце лездысна и сят, кинди эрявсь тя лезкссь. Но зиянць фалу сашенды апак учсек—тусь эряфста Ирина. Наталья Валерьевнань ваксса стакадонга стака тя пингть ульсь мирдец. Авать учезь ушетф тевонза, конат и пачфтезь сонь «МНОГО ДЕТИ» Мордовскяй региональнай общественнай организациять панжеманцты. Васенце кудкс теенза ульсь «Электровыпрямитель» Культурань центраса аф оцю кабинетсь, кона максфоль Мордовия Республикань Госсобраниять инициативанц коряс. Тяса эвондась гуманитарнай склад, иттненди мастер-классонь ётафтома васта. Организациянь члеттне получасть удостовереният и кармасть якама театрав, парку, концертонь ванома. «МНОГО ДЕТИ» организацияв сувсихнень лувкссна коль кассь.
Эрявкстсь сяда оцю помещения. И сон максфоль Мордовия Республикань Оцюнять Артём Здуновонь ширень кирдеманц вельде. Омбоце шачема шинц «МНОГО ДЕТИ» МРОО ОССД-сь васьфтезе од офисса. Эста командазонза сувасть психолог, арт-терапевт, бухгалтер, методист, инициативнай лездыхть, волонтёрхт. Ульсть сатфкст—республиканскяй конкурснень эса сяськоматне, Президентскяй гранттнень фондснон вельде эряфс ётафтфоль «Ресурсный центр поддержки семей, включая услугу онлайн» оцю проектсь.
Пингонь ётазь фондть ёмла подопечнаенза арасть «Песочная арт-терапия для детей с особенностями ментального развития и ОВЗ», «Домашний репетитор», «Детство без границ» и лия проектонь участникокс.
Благотворительнай организациясь арась оцю кеме семьякс, коза тячи сувси 710 семья, 4000-да лама подопечнай, тяконь лувксса Донецкяй и Луганскяй Народнай Республикатнень эзда эряма сафнень ёткста.
Тя оцю и кеме семьяти састь нейропсихолог, дефектолог, логопед, социальнай педагог, физическяй воспитаниять коряс педагог, массажист, фотограф. Фондть филиалонза улихть Мордовиянь ламоц райоттнень эса.
Эряфс ётафтфоль социально значимай аф кржа проект, конат водендафт лама идень, инвалид-шаба мархта семьятнень и ськамост идень касфты тядятнень ширеснон кирдемаснонды, теест лезксонь максомати.
Фондсь работай «Волшебная комната», «Детство без границ», «Солнечный» инклюзивнай театра, «Мы вместе» инклюзивнай семейнай центра, «Домашний репетитор» и лия проекттнень коряс.
Специалисттнень мархта реабилитационнай питнефтома занятияда башка шабатне и оцюфне аф весть якасть Ульяновскяень аквапарку, концертс Москуву, примсесть участия ламоц мастер-класснень, тренинкнень, од кизонь представлениятнень, конкурснень эса и получсесть мялень салай казнет.
Тиемок итокт пцтай вете кизонь работати, ули кода азомс, што «МНОГО ДЕТИ» региональнай общественнай организациясь—Мордовияса васенцесь, кона пуроптозень марс лама идень, инвалид-шаба мархта семьятнень, ськамост идень касфты тядятнень фкя вельхкс алу. Представителенза ульсть и Луганскяй идень социальнай учреждениятнень эса. Мекольдень пингть организацияв ушедсть сувсема специальнай военнай операциянь участникнень семьясновок.
Организациять председателец Наталья Котельникова шарфтсь мяль сянь лангс, што синь кенкшсна панжадот и ся семьятненди, конатнень нинге аш идьсна. И нинге. Тя организациять тевонзон эзда фкясь—лама идень семьятнень содафокс тиемасна.
Улемс кинь кяликс, сембода пяк инклюзивнай тефнень эса, аф тёждя и таколфты тевсь. Но «МНОГО ДЕТИ» командань члеттне корхтайхть, што главнайсь—цебярь результаттне. А марстонь вийса сатови сембось.
Материалть аноклазе
Татьяна АЛЬШИНА.