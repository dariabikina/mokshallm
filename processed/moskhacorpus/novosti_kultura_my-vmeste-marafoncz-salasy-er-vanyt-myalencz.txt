«Мы вместе!» марафонць саласы эрь ваныть мяленц!
Культура
20 августста Саранскяйса, А.С.Пушкинонь лемса Национальнай библиотекать конференц-залсонза, ётафтовсь пресс-конференция, кона лемтьфоль «Мы вместе!» национальнай коллектифнень творчестваснон од ломанень Всероссийскяй марафонти.
Пресс-конференциять пингста Мордовия Республикань культурань, национальнай политикань и архивнай тевонь министрсь Светлана Баулина азондсь, кода мольфтеви анокламась тя марафонти.
Светлана Никитовнань валонзон коряс, Мордовиять самобытнай культурац салси мяль сембоса, сонь ваномонза сашенды аф кржа инжи. Марафонть целец—межнациональнай и межкультурнай диалогть ванфтомац и кемокстамац. Мордовияса ули кода ётафнемс оцю мероприятият и няфнемс Россиянь нароттнень культураснон.
Благодарностень валхт азфтольхть Финно-угорскяй народонь культурань Поволжскяй центрать и сонь исполнительнай директоронц Екатерина Модинать лемс, сяс мес тя центрась омбоце кизось кучси проектт эксперттненди ваномс Культурнай инициативань Президентскяй фонду.
Екатерина Олеговна азондсь, мезе ули кода няемс «Мы вместе!» марафонца.
Саранскяи маластонь шитнень сайхть Ижевск ошста «АЙКАЙ» моронь и кштимань Государственнай театрась, Владимирста «Владимирские рожечники» государственнай ансамбльсь, Москуста «Партизан FM» фолк-группась, «ПОСЛЕ 11» фолк-рок группась, Калмыкияста «Hagrin» этно-электропанк группась, Казаньцта «Хмельная Ворга» фолк-рок группась и лия коллектифне. Синь ули кода няемс 23 августста Саранскяйса Советскяй площадьса, коса шить омбоце пялестонза ушеды «Мы вместе!» марафонть фестивальнай программац. Тя шиня республикань столицать «седикуцюнясонза» кармайхть работама «Креативные индустрии» выставкась, «Тев» Межрегиональнай выставкась, ётафтовихть презентацият, дегустацият. Сяськомань площадьса кармай улема «КУЛЬТУРАZАПОБЕДУ!» республиканскяй патриотическяй проектсь, а Тысячелетиянь площадьса—«Этнокультурное достояние Мордовии!» выставкась. 18 частста 30 минутаста Советскяй площадьса кармай «Мы вместе!» марафонть «РОССИЯ. Время вперёд!» торжественнайста панжемац.
Омбоце шиня, 24 августста, Старошайговскяй райононь Сире Теризморга велеса ётафтови «Шумбрат» VII Межрегиональнай национально-фольклорнай илась. Хедлайнеркс ули Ижевск ошста «АЙКАЙ» моронь и кштимань Государственнай театрась. Тоса ётай и «Поющее дерево» шуфтть ланга керсихнень Межрегиональнай фестивальснон-конкурсснон финалоц. Тяда башка, Сире Теризморгаса улихть ярмаркат, фестивальхть, Гала-концерт.
Вяре азф аф сембось, сяс мес организаторхне и аноклайхне кой-мезть ашезь аза марафонть программастонза. Тинць, кле, няйсасть эсь сельмосонт. Козядонга козя программась арьсеф мялень салайста. Эрь сайсь муй мезе ваномс!
Татьяна Альшина.