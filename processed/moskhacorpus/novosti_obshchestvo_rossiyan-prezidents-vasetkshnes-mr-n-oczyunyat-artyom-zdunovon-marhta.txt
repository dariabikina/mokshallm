Россиянь Президентсь васетькшнесь МР-нь Оцюнять Артём Здуновонь мархта
Общество
1 августста ётафтовсь Россиянь Президентть Владимир Путинонь Мордовиянь Оцюнять Артём Здуновонь мархта васедемац. Республикань руководительсь пачфтсь Президентти регионть социально-экономическяй виияфнеманц колга. Тяфта, корхтамась мольфтевсь СВО-нь участникнень и синь семьяснон ширеснон кирдеманц, промышленностть и агропромышленнай комплексть, здравоохранениять, а стане жа од ломанень политикать и образованиять колга.
Мордовиясь покоди странать марстонь повесткасонза
Васедемать ушедомста Владимир Путин отмечазе, што регионць шарфты эсь лангозонза мяль промышленнай производствать и велень хозяйствать мархта.
«Мон ваныне, промышленнай производствать коряс касомась меля странаса ульсь 3,5 процент, а тиньцонт—8 процент. И велень хозяйствать коряс, тяса нинге сядонга цебярьхть результаттне целайнек странать коряс»,—китькстазе Президентсь.
Регионть виияфнеманц колга пачфтемста Артём Здунов азозе, што Мордовиясь покоди странать марстонь повесткасонза. Васенце вастсот СВО-нь боецнень и синь семьяснон ширеснон кирдемац. Сяс промышленностсь, велень хозяйствась, сембе отраслятне и «Защитники Отечества» фондсь работайхть тя главнай задачать пяшкодеманкса.
МР-нь Оцюнясь азозе, што медицинскяй, аварийнай, строительнай бригаданьке фалу улендихть Херсонскяй областень Каланчакскяй районть территорияса.
Финансовай дисциплинась
Васедемань важнай тематнень ётксоль—финансовай дисциплинась. МР-нь Оцюнять валонзон коряс, нинге колма кизода тяда инголе госшумось ульсь кафтонь-крда сяда оцю эсь дохоттнень коряс. Тяни тянь ширде тефнень удалась петемс.
—Тяни доходоньке сяда оцюфт ни госшумоть коряс, но минь старандатама сядонга цебярьгофтомс тя показательть. Нинге пяк лама эряви работамс, сяс мес тяни показательсь 90 процент. Средняйста, мон лувондса, должен улемс 60-70, штоба парста покодемс,—азозе республикань руководительсь.
Азфоль, што регионць активнайста работай Финансонь министерствать мархта, Мордовиянь руководствать и федеральнай ведомствать ёткса ули фкя-фкянь лац шарьхкодема.
«Инвесторхне усковсть»
Васедемать пингста крхкаста корхтафоль промышленнай производствань ширетнень колга.
—Промышленнай производствань индексть коряс. Минь сявоськ юронди инвестиционнай стандартть, лац-ряц пяшкотькшнеськ инвестиционнай стандарттнень и маряськ, што инвесторхне «усковсть» ширезонк. Минь араме сяда панжадокс, ушедсь эвондакшнема шарьхкодема. Кармаме тиендема путкс промышленностти, и тя лездсь сатомс промышленнай касома. Эряви азомс, тя кизоть коряс минь сатоме ни 112,5 процент касома. Арьсян, што тя сатфксть аф аньцек ванфтсаськ, но и касфтсаськ,—азозе Артём Здунов.
МР-нь Оцюнясь пачфтезе, што регионць сембода лияда башка заняф вагононь и рефрижераторонь производствать мархта, синь вельдест ули кода пачфнемс груст ичкоздень вастс 60 шис молемс. Тяка пингть кирдьсазь температурать и давлениять.
АПК-сь
Владимир Путин отмечазе Мордовиянь АПК-са касомать: «Ветеда лама процент касомась велень хозяйствань производстваса».
—Агропромышленнай комплексса кеме касома, кафта кизот мельцек сявонттяма цебярь урожайхть,—пачфтезе Президентти Артём Здунов.—Минь сувсетяма вете региоттнень лувксс, конат ноляйхть органическяй продукция. Минь эсь пингстонза рамсетяма минеральнай удобреният, эсь пингстонза сувафнесаськ и ваттама ноляви продукциять качестванц мельге.
Мордовиянь Оцюнясь азондсь Владимир Путинонди Мордовиянь АПК-са органическяй продукциять производстванц колга. Тя велень хозяйствань важнай направления, конань Владимир Путин мярьгсь виияфнемда Мордовияса:
—Органикать коряс ёрань пачфтемс, што келепневи рынкась, вешфкссь. Сяс Россиянь Велень хозяйствань министерствать мархта минь тяни покоттяма внешняй рынкатнень эса, 10 странав пачфнесаськ органикать, вететне ёткстост—тя Исламскяй сотрудничествань организациянь странатне.
Школатне
МР-нь Оцюнясь Артём Здунов азозе, што мекольдень кафта кизотнень Россиянь Просвещениянь министерствать ширень кирдеманц вельде Мордовияса тиф реконструкция 38 школати. Тяда башка, тяниень пингть строявихть идень шумбрашинь кемоксни од лагерьхть, а стане жа мольфтеви синь петемасна.
—Тейнек пяк важна, што ули «Профессионалитет» программа, оцю сюкпря тейть инксонза. Минь сявоме эстейнек башка направленият—велень хозяйствать, электротехническяй продукциять, машиностроениять и, конешна, миньцонк ули шумбра ярхцамбяльть коряс уникальнай центра. Мзяроце кизось ни Мордовиясь ащи школьнай питаниять коряс Всероссийскяй совещаниянь ётафтома вастокс,—мярьгсь Мордовиянь руководительсь.—Тядде миньцонк нинге ётафтови «Школань инь цебярь столовайсь» чемпионат. Сяс пуромихть сембе, и минь внимательнайста тянь мельге ваттама. Лисеме международнай уровеньц. Работатама Таджикистанца, Кыргызстанца, Арменияса, Иорданияса, Мароккоса, Тунисса, Кубаса, нльне Никарагуаса. И, главнайсь, лезнетяма Новороссиянь и Донбассонь региоттненди.
Мордовиянь Оцюнясь пачфтезе, кода миньцонк ладяф шабатнень ваймосемасна. Идень сембе лагерьхне аноклафтольхть марса контролирующай оргаттнень мархта. Тястоконь шабада башка ваймосихть и лия региононь инжихне.
—Ширезонк сашендыхть Новороссияста, Белгородста. И сембода главнайсь, шарфнетяма мяль заняфшиснонды, патриотическяй воспитанияснонды, ГТО-нь норматифненди, историять содаманцты.
Медицинась
Мордовиянь Оцюнять Артём Здуновонь мархта рабочай васедемать пингста Президентсь башка мяль шарфтсь онкологиять каршес тюремать важнайшинц лангс. Тя урмаса сярядида регионца средняйста сяда лама Россиять коряс.
Кода азозе Артём Здунов, Владимир Путинонь поручениянц мяльс сявозь Саранскяйса строяфоль онкологическяй диспансерть тяниень пингонь поликлиникац. Ламода кассь онкоурматнень мушендомасна, сядонга пяк ранняй стадияса. Тя аралась лама эряф.
Отмечафоль, што Мордовияса врачнень лувкссна средняйста сяда оцю целайнек Россиять коряс. Тя сатневи Президентть инициативанзон эряфс ётафтомаснон коряс программатнень эса регионть участвовандаманц, врачненди трудендамань цебярь условиянь тиендемать вельде.
Стане жа, Образованиянь и наукань министерствать мархта согласованиять коряс, Мордовскяй госуниверситетсь получай клиническяй база.
«Пяк ученттядязь Мордовияса»
Россиянь Президентть мархта васедемать пингста Мордовиянь Оцюнясь пачфтезе, што тяниень пингть мольфтеви Саров—Дивеево—Арзамас—Санаксарь кластерть тиеманц коряс работа.
Тяда башка, Артём Здунов пачфтсь Владимир Путинонди куля:
—Тядде минь 1953 кизода меле васенцеда снимандатама фильма флотоводецть Федор Ушаковонь колга, кона фкявок тюремаса апак сяськтоль, фкявок боецонц ашезе макса пленц.
Республикань Оцюнясь азозе, што фильмась аноклави Культурнай инициативань Президентскяй фондть грантовай ширень кирдеманц вельде.
—Владимир Владимирович, тернетядязь республиказонк, пяк ученттядязь,—тердсь Артём Здунов.
—Оцю сюкпря,—спасибась Президентсь.