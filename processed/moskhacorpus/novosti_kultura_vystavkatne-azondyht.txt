Выставкатне азондыхть…
Культура
9-11 октябрьста республиканьконь столицаса ётафтовсь Мордовскяй (мокшень и эрзянь) народть Межрегиональнай общественнай организациянц VIII съездоц. Россиянь ламоц региоттнень эзда (и омба масторста) саф мокшетненди и эрзятненди сембода лияда башка аноклафоль козя культурнай программа.
Тяфта, И.Д.Воронинонь лемса краеведческяй музейса мокшэрзятнень тя оцю пуромксснонды аноклафтольхть колма выставкат. Делегаттне и инжихне ванозь синь съездонь васенце шиня.
«Мокшэрзянь автономиясь. Историять летописец» выставкась лемтьф республиканьконь пуроптоманцты. Фотографиятне, документтне, архивнай материалхне азондыхть сянь колга, кода пуропневсь мокшэрзянь народть государственностец 1928 кизоста сявомок тячиень шити самс.
Выставкать башка пяльксоц лемтьф од пингонь событиятненди—«Шумбрат, Финно-угрия!» Международнай форумти и Мокшэрзянь народть российскяй государствань лия нароттнень мархта ладязь эрямаснон 1000 кизонь топодеманц праздновандаманцты, 2018 кизонь футболть коряс Миронь чемпионатти. Ветринатнень эзда фкясь лемтьф специальнай военнай операцияти.
Мордовиянь машты кядь ломаттнень творчестваснон ули кода няемс «Коень-обуцянь эрек сюреки» лем ала выставкаса. Тясот этническяй костюпне, шуфтста керсеф паршихне, сёрматф котфне. Ламось няфтьф васенцеда. Пяшкотькшнесазь экспозициять Мордовиянь Народнай художникть Анатолий Барговонь картинанза.
Колмоце выставкась, кона лемтьф мокшэрзятнень и Мордовияса эряй руснень календарно-обрядовай иласнонды. Экспозициять лемоц «Широкие праздники, красивые наряды. Келей покшчитне, мазый оршамотне. Кели илатне, мазы щапне». Кели илатне—нят Покравсь, Роштувась, Масланцясь, Тройцясь, Очижись. Ламоц народнай илатне сотфт православиять мархта, сяс эрь ветринать эса ули кода няемс сире пингонь шкаень ликонят.
Шумордави экспозициясь мокшэрзятнень тяниень пингонь национальнай иласнон мархта, конат арасть ни оцю фестивалькс и ётафневихть аф аньцек республикасонк, но и эздонза ширеса.