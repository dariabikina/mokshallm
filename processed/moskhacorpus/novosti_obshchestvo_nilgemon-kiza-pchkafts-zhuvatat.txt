НИЛЬГЕМОНЬ КИЗА ПЧКАФТСЬ ЖУВАТАТ
Общество
Атерь велень мокшавась, велень хозяйствань ветеранць Александра Васильевна Савкина аф ся ломаттнень эзда, конат кельгсазь прянь шнафтомаснон. Сон фалу ащи видешинкса, мзярдовок аф кяшенди лиятнень фталу. Аф муят Атерьса стама ломань, кона азоль кальдяв вал сонцень и семьянц колга.
Цёрац, Виктор Михайлович, индивидуальнай предприниматель Москуса. Аф кальдявста аделазе Атерень 2№ средняй общеобразовательнай школать, Н.П.Огарёвонь лемса Мордовскяй госуниверситетонь строительнай факультетть. Касфтсь колма итть. Оцю стирец, Марина Викторовна, полициянь офицер, касфты кафта шабат. Семён Викторович аделась вуз, тяни тонафни аспирантураса. Ирина тонафни кефкиеце класса.
Александра Васильевнань стирец, Наталья Михайловна, аделазе Н.П.Огарёвонь лемса Мордовскяй госуниверситетонь экономическяй факультетть, полициянь офицер. Киганза тусь и стирецка, Татьяна. Аф кунара лиссь рьвакс, касы уноконяц Гордей. Цёрац, Фёдор, якай школав. Сон аф аньцек лац тонафни, но и цебярь самбист. Аф кунара ульсь сборса Сочиса. А мзяра медальдонза, Кубкадонза, Грамотадонза. Тяда башка, Фёдор машты баянца морама. Тя асусь ётась щятянц, Михаил Владимировичень эзда.
Александра Васильевнань иденза, уноконза гордостень маряма вастоц.
Трудонь кельги мокшавась шачсь Атюрьевскяй райононь Бораж велеса Васляефнень трудонь кельги оцю семьяса. Аляц, Василий Никитович, трудендакшнесь колхозса председателькс, главнай специалистокс. Ашезь лядонда эздонза и тядяц, Анна Васильевна. Синь касфтсть вете итть. Александра аделазе Боражень школать. Нинге шабакс пяк кельгозень жувататнень. Аф стак тонафнесь Лямбирьса ветеринаронди. Меле пуропнесь содамошит Краснослободскяень зооветеринарнай техникумса. А сяльде сась покодема родной Атюрьевскяй районозонза. Главнай ветврачсь М.А.Алётин од специалистть васьфтезе цебярьста. Районнай ветеринарнай станцияса ашельхть вакансият и стирть прважазь «Партизанский» совхозонь Пичепулонянь отделенияв. Хозяйствась эста оцюволь, вииель. Тяса Александра Васильевна и васьфтезе сай пингонь мирденц.
Михаил Владимирович ульсь оцю и трудонь кельги семьяста. Аляц, Владимир Фёдорович, Великай Отечественнай войнань ветераноль. Тядяц, Марина Петровна, тылонь труженицаль. Ня ломаттне касфтсть вейхкса итть. Сембе синь музь эсь вастснон эряфса. Михаил Владимирович пцтай 50 киза макссь водителень тевти. Трудендакшнесь и райисполкомса, и связень районнай узелса. Тянемс мокшалять лятфнесазь аньцек шнамань валса. А мзяра казнедонза лац покодеманкса! Сембе афи лятфтавихть.
Александра Васильевна ветеринарнай станцияти макссь 40-да лама киза. Пичепулоняда меле трудендась Атерьса, ветлабораторияса. Од специалистть кучезь Саранскяи тонафнема, содамошинь касфтома. Макссть сертификат. Тяда меле кармась трудендама лаборантокс-сирологокс. Мокшавась тянемс аньцек шнамань валса лятфнесыне мархтонза покоди ялганзон: лаборантть-бактериологть А.М.Козяйкинать, лабораториянь заведующайхнень О.Г.Дамоцевонь, П.И.Сургаевонь, Н.П.Чудаевонь и ламотнень лиятнень. Синь покодсть кода фкя семья, фкя-фкянь шарьхкодезь, фкя-фкянди лездозь. И тянивок аф юкснихть фкя-фкянь: гайфнихть, а кда киндивок эрявксты лезкс, мзярдовок аф атказайхть.
Колма кизот Александра Васильевна эряй ськамонза. Мирденц эряфонц сявозе аеркс ковидсь. Ужяль, но мезевок аф тият, эряфсь моли сяда тов. Мокшавась кядензон аф нолясыне. Вов тяфта и эряй Атерень трудонь кельги мокшавась А.В.Савкина.
Илья ВЕШКИН.