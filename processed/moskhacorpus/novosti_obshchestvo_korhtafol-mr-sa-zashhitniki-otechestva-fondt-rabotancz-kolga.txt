Корхтафоль МР-са «Защитники Отечества» фондть работанц колга
Общество
7 октябрьста Артём Здунов корхтафтозе Мордовия Республикать эзга «Защитники Отечества» специальнай военнай операциянь участникнень ширеснон кирдемань государственнай фондть филиалонц работанц васенце вице-премьерть Галина Лотвановать и филиалть руководителенц Алексей Герасименконь мархта.
Тяниень пингть социальнай координаторхне работайхть республикань сембе райоттнень эса. Фондсь кемокстась 45 соглашения эрь-кодама министерства и ведомства мархта—тя лезни макссемс лезкс фкя вальмянь режимса. Филиалть работанц ушедомста сявомок тяза пшкядсь 8200-та лама ломань и аф фкя лацонь структуратнень марстонь работаснон вельде кизефкснень 97 процентсна решандафт. Пшкядематне, кода правила, сотфт ярмаконь пандоматнень, социальнай ширень кирдемань мератнень ладямаснон, юридическяй кизефкснень мархта.
«Тонь лезксцень вельде, Артём Алексеевич, миньцонк ушедсь работама военнай прокурорсь, сон фалу сашенды ширезонк Пензаста»,—отмечазе Алексей Герасименко. Парста ётафневи эряфс СВО-нь участникнень диспансеризацияснон коряс программась—тяса Мордовиясь арась васенцекс, и тяни ни марнек странать эзга сувафневи тевс тя практикась. Республикань 236-да лама ветеранць ётасть диспансеризация, тяниень пингть синь реабилитациясот.
СВО-нь участникне водендакшневихть касы поколениять мархта воспитательнай работати—синь ётафнихть Мужествань урокт, «Важнайть колга корхнемат» класснай частт, боецне терневихть аф фкя лацонь культурнай и спортивнай мероприятиятненди.
Важнай направлениясь—боецоньконь лемснон сембе пингс ванфтомасна. Тядде нолдафт почтовай конвертт, коса няфтьфт Россиянь Геройхне Давид Малыйкин и Григорий Слугин.