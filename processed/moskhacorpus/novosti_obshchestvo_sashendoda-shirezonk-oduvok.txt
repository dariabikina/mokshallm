«САШЕНДОДА ШИРЕЗОНК ОДУВОК!»
Общество
Мордовиянь Оцюнясь Артём Здунов 15 июльста васетькшнесь Херсонскяй областень Каланчакскяй округонь шабатнень мархта, конат састь республиказонк кизонь шумбрашинь кемоксни сменас. Васедемась ульсь «Мира» шабатнень и од ломаттнень маштомошиснон и асушиснон мушендомань, ширень кирдемань и виияфнемань центраса.
«Мира» центрась кизонек-тялонек ётафни иттненди образовательнай сменат. Республикань Оцюнясь ванозень кой-кона интерактивнай площадкатнень. Васенце медицинскяй лезксонь максомать коряс мастер-класст, научнай лекторий и низкоорбитальнай спутникнень работаснон коряс практическяй занятия, налхксемат и весяла стартт—скучендакшнемс тяса шабатненди аш мзярда.
Каланчакста саф инжихненди, конат ваймосихть «Лесная сказка» санаторийса, «Мира» центраса стане жа пяк тусь мялезост. Республикань Оцюнять мархта корхнемста синь азозь Мордовиять колга эсь мяльснон-арьсемаснон.
«Пингсь ётась пяк курокста, минь лама коса улеме, лама одняда няеме. Тусь мялезонк Саранскяй электромеханическяй колледжсь—тяни минь содасаськ, кода ноляви кабельнай продукциясь. Сюкпря Мордовияста шефненди тя ваймамать инкса и Каланчакскяй районти лезнеманкса»,—мярьгсь сисемце классонь тонафнись Марина Типтева.
Республикань Оцюнясь китькстазе: кизонь каникулатне—тя фалу возможность получамс од маштомошит, васьфтемс од ялгат.
«Сашендода ширезонк одувок, минь васьфттядязь пара мяльса!»—мярьгсь Артём Здунов.
Республикань руководительсь сашендсь шабатненди аф шавонь кятть: Каланчаконь иттне получасть мороженайхть и Мордовиять колга лятфнембяленди казнет.