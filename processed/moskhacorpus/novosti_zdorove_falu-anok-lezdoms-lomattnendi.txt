Фалу анок лездомс ломаттненди
Здоровье
OLYMPUS DIGITAL CAMERA
Мекольдень пингть медицинать лангс велеряйхнень лама уленди пеняцямадост. Тянь фалу мяльса кирдьсы Атюрьевскяй райононь Оцяду велень фельдшерско-акушерскяй пунктонь заведующайсь Галина Петровна Панькина.
Шачсь сон Атюрьевскяй райононь Ёмла Шуструй велеса. Аляц, П.М.Шукшин, учителель. Вятсь географиянь, химиянь, биологиянь урокт. Тядяц, Анна Николаевна, трудендакшнесь эстонь «Восход» колхозса. Шукшиттнень инь оцю козяшисна—кота идьсна. Нилетне кочказь медицинать. Тамара Петровна покоди медсестракс Волгоград ошень поликлиникаса. Нина Петровна трудендай фельдшеркс Москуса. Юрий Петрович—медбрат Ельниковскяй райононь Мокшень Пошат велеса. Галина Петровна васенда аделазе Оцю Шуструй велеса кафкса кизонь школать, средняй образования получась Усть-Рахмановка велеса. Эстонь кизотнень районца и республикаса ульсть своднай комсомольскяй отрятт. Од ломаттне школать аделамдонза меле классонь келеса лядондсть колхозу дояркакс, механизаторкс. Мокшень стирть пяк мялецоль улемс медикокс, пчкафнемс ломатть. Поступась тонафнема Краснослободскяень медицинскяй училищав. Училищать шумордамдонза меле Галина Петровнань направленияс коре прважазь покодема Пичепулоня вели. Фельдшерско-акушерскяй пунктса трудендасть медицинскяй ниле работникт. Нят: Л.П.Сержантова, П.И.Панькина, Т.И.Мотькина, Н.А.Тремасова. Тяни Пичепулоня велень ФАП-са фкя медсестра.
Г.П.Панькина 25 киза пчкафтсь Пичепулонянь эряйхнень эса. Тяни трудендай Оцядуса.
Участкасонза пцтай 200 ломань. Кизонда Оцядусь эреклакшни, эряфсь лаказь-лакай. Бабаснон-щаваснон шири каникулас сашендыхть ошста унокне. Ламотне велеса ётафнесазь отпускснон. Кие урмаськоды, кие токави. Сяс Галина Петровнанди фалу эряви улемс анококс.
—Тейне аш мзярда ваймосемс,—корхтай мокшавась.—Велеряйхнень пяледа ламосна пенсионерхт. А синь и давлениясна кепси, и лия урмасна пичефтьсазь. Кда эряви лезкс, фалу анокан максомс сонь.
Галина Панькина—кельгома рьвя, тядя, щава. Мирдец, Николай Григорьевич, покоди «Стрельниковское» ООО-са. Казьф оцю казнеса. Касфтсть кафта итть. Стирьсна, Марина Николаевна, покоди Москувонь фкя больницянь медсестракс. Касы Максим цёраняц. Евгений Николаевич трудендай Москувонь фкя поликлиникаса старшай медбраткс.
—Эряфозень лангс аф пеняцян,—корхтай Галина Петровна.—Вакссон кельгома мирдезе. Кеняртьфнесамазь эсь сатфксснон мархта идне. Касы уноконязе. А сяда лама тейне афи эряви.
Илья ФЁДОРОВ.