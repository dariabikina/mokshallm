Кой-кона закоттненди сувафтовихть полафткст
В Госсобрании РМ
5 мартста Саранскяйса, Республикань Кудса, ётафтовсь Мордовия Республикань сисемце созывонь Государственнай Собраниять колмогемонь колмувоце сессияц.
Работасонза примась участия республикань Оцюнясь Артём Здунов. Вятезе сессиять МР-нь Государственнай Собраниять Председателец Владимир Чибиркин. Шинь повесткать кемокстамдонза меле депутаттне кярьмодсть работати.
Васенце кизефкссь лемтьфоль «Мордовия Республикань государственнай казнетнень колга» Мордовия Республикань Законть 12 статьязонза полафткснень сувафтомаснон квалма» Мордовия Республикань законть проектонцты. Тя кизефксть сессияти лихтезе Мордовия Республикань Оцюнясь.
Кирдемок тянь мяльса, республикаса тяни ули почётнай од лем—«Мордовия Республикань пожарнай охранань Заслуженнай работник». Сон кармай макссевома населениять и территориять пожарнай безопасностьса обеспечендамаса личнай сатфксонкса, пожархнень матомаснон и синь последствияснон машфтомаснон организациянкса и тя тефнень эса участиянь примаманкса.
Мордовия Республикань финансонь министрсь Сергей Тюркин пачфтсь «2024 кизонди и 2025 и 2026 кизотнень плановай пингснонды Мордовия Республикань республиканскяй бюджетть колга» Мордовия Республикань Законти полафтксонь сувафтомать квалма» Мордовия Республикань законть проектонц колга.
Дохоттнень объёмсна ули 59,6 миллиард цалковай. Карьхцне касыхть 1,8 миллиард цалковайда и улихть 61,7 миллиард цалковай.
Средстватне карьхцявихть китнень петемаснонды, граждаттнень льготнай категорияснон лекарстваса и медицинскяй изделияса обеспечендамаснонды, местнай бюджеттнень ширеснон кирдемаснонды и стак тов.
Сессияса корхтафоль и специальнай военнай операциянь ветераттненди модань участкатнень максомаснон мархта сотф порядкать колга.
Ванфтольхть и лия кизефкст.
Татьяна Альшина.