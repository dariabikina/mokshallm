Специальнай военнай операциянь участникне налхксть свадьба
Общество
Тяфтама оцю ила Атюрьевскяй райононь Шяйгужа велеса ашель кунара. СВО-нь участникне Екатерина Четыркина и Руслан Пирогов налхксть свадьба. Стирсь мокшень оцю семьяста, цёрась—Адыгеянь. А васьфтсть од ломаттне Луганскяй Народнай Республикань госпитальса. Стирсь пчкафтсь ранендаф солдаттнень, офицерхнень эса, а цёрась пчксесь стака раненияда меле.
Екатерина Четыркинать лемоц лац содаф Атерь аймакса, республикаса. Сонь колганза азонкшнесь «Мокшень правдась», «Столица С» газетась. А мон сонь содаса нинге школаса тонафнемстонза.
Шачсь и кассь Екатерина Четыркиттнень оцю и трудонь кельги семьяса. Тядяц, Анна Никитична, трудендакшнесь почтаса. Аляц, Василий Егорович, васенда покодсь Оцядувонь «Красное знамя» совхозса, а мекольдень кизотнень—В.И.Симайкинонь крестьянско-фермерскяй хозяйствасонза. Кизода тяда инголе, ужяленди, трудонь кельги мокшалясь тусь эряфста.
Екатерина лац тонафнесь школаса и фалу пяк мялецоль улемс врачекс. Аф стак школать аделамдонза меле поступась тонафнема Краснослободскяень медицинскяй училищав. Тяка пингть лиссь рьвакс Крхтажень цёрати Анатолий Симайкинонди. Шачсь цёранясна Иван. Но павазсна аф кувакаль, ки лангонь аварияса шавовсь Екатеринань кельгома мирдец. Эста шабанцты ульсь цють кизоняда лама. Од тядяти сембоса лезнесть родителенза, сазоронза Ирина, Лариса, Елена, брадоц Андрей. Од удавать мзярдовок ашезь кадонда ськамонза. А сонць аф лама пинге покодсь Краснослободскяйса. Меле тонафнесь юристонди. Но ломанень пчкафнемать колга мяльсь ашезе кадонда мзярдовок. Лажаткшнесь и цёранянцты. 2016 кизоня мрдась Шяйгужи. Тядянзон-алянзон пяк мяльсноль, штоба молель тонафнема Темникавонь медицинскяй училищав, получаль фельдшеронь профессия. И тя теенза удалась. Но Шяйгужеса од специалистти ашезь мув покодема васта. И сон арьсесь варжамс эсь виензон военнай тевса. Велень стирсь кочказе васенце танковай армиять. Мес? Сонцьке тянемс аф содасы тя кизефксть лангс ответть.
Пингонь ётазь пяшкодевсь и эряма вастть мархта кизефкссь. Пяк мялецоль сявомс цёранянц. Но тянди шорясь пандемиясь. Сонць шинек-венек тев мархтоль, ашезь лисенде госпитальхнень эзда. А мзяроль командировкадонза. Мзярда ушедсь специальнай военнай операциясь, Екатерина тусь фельдшеркс пехотань войскатнень мархта и 2022 кизонь июньцта сявомок сон фронтса. Ульсь эвакуационнай взводонь командиркс, макссесь курокстонь медицинскяй лезкс тюремань паксяса ранендаф солдаттненди. Пчкамда меле ранендафнень эзда пяк ламотне меки арсесть стройс, сяда тов тюрсть нацисттнень каршес.
Пяле кизода меле Екатерина Четыркинась ульсь тактическяй медицинать коряс инструкторкс, тонафнезень од контрактникнень и мобилизованнайхнень бойса ранендаф воиттненди васенце медицинскяй лезксонь максома. Лиякс азомс, пачфнезе эсь козя опытонц од медик ялганзонды. А сяльде тага тусь медицинскяй батальонть мархта передовои. Госпитальса васьфтезе Адыгеянь цёрать Руслан Пироговонь. Сон стакаста ранендафоль. Екатерина лездсь теенза стямс пильге лангс. Ётксост крьвязсь кельгомань цятконя. Мзярда Русланонди арась сяда тёждя, сон тердезе пчкафтыенц арамс теенза рьвакс. Екатерина ашезь атказа. Руслан Пирогов афкуксонь герой, казьф Мужествань орденца. Улихть и лия казненза. Екатерина казьф «За спасение погибавших» и лия боевой медальса.
Госпитальда меле Екатерина ускозе Русланонь Мордовияв, содафтозе шачема-касома веленц, тядянц, Анна Никитичнань, цёранц и сембе раднянзон мархта. Пингть арьсесть аф тарксемс. Оттне васенда венцясть, сяльде налхксть свадьба. Илазост сашендсть Адыгеяста од ломатть, Москуста Екатеринань пчкафты ялганза, конатнень мархта ульсь фронтса. Свадьбаса кайгсть и мокшень, и адыгейскяй кяльса морот.
—Тяфтама ила минь семьясонк нинге ашель,—корхтай Екатеринань тядяц, Анна Никитична.—Пингоньке анокламс ёфси ашель. Оттне синцьке аф содасазь, мезе учсыне ванды. Сембось лиссь пяк вишкста и аф азовомшка цебярьста.
Адыгеянь инжихнень мяльс пяк тусть Шяйгужа велесь, панжада вайме мокша ломаттне, синь щамсна-карямста, моросна, ярхцамбяльсна, койсна-обуцясна. Шавонь кятть од раднянзон Анна Никитична меки ашезень прважа, пидесь-панць пачат, тись шову поза.
Тяни СВО-нь участникне Москусот. Руслан педа-пес ашезь пчкя, ётай реабилитация. А меле срхкай фронту. Екатеринавок туй меки передовои. оттнень сембода оцю мяльсна, штоба куроконе аделаволь войнась и синь касфтолезь шабаснон сетьме менель ала.
Илья ВЕШКИН.
Снимкаса: Е.Четыркина и Р.Пирогов.