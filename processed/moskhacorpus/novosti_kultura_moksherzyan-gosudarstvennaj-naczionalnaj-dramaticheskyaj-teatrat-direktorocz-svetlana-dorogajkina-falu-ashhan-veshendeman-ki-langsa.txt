Мокшэрзянь государственнай национальнай драматическяй театрать директороц Светлана Дорогайкина: «ФАЛУ АЩАН ВЕШЕНДЕМАНЬ КИ ЛАНГСА»
Культура
27 мартсь, Республикань Кудсь… Тя шиня тяза пуромкшнесть ломаттне, конат лемдезь эряфснон культурати и искусствати. Профессиональнай иласнон мархта синь поздравляндазень Мордовиянь Оцюнясь Артём Здунов. Сон азсь лямбе и шнамань валхт, а меле макссь государственнай казнет инь достойнайхненди. Казьфнень ётксоль Мокшэрзянь государственнай национальнай драматическяй театрать директороц, мокшавась Светлана Дорогайкина—теенза максфоль «Мордовия Республикань культурань Заслуженнай работник» почётнай лемсь.
Торжественнай пуромкста меле минь васетькшнеме Светлана Ивановнань мархта, поздравляндаськ сонь и максоме кой-кодама кизефкст.
—Светлана Ивановна, пара мяльса поздравляндатядязь тяшка оцю казнень сатомать мархта. Кода корхнихть, мольхть аньцек инголи, сатнек од тёкшт и сяда товга няфнек цебярь кепотькс работаса.
—Сюкпря!
—Пцтай кемонь кизот ни кода тон вятьсак республикань эряйхненди фкя инь кельгови театрать. Лятфтак, кода сать тяза и кодама сталма мархта савсь васедемс васень пингть?
—Театрав покодема сань 2009 кизоня. Вете кизот работань администраторкс, а меле путфолень директоркс. Васень пингть, конешна, сталмот ульсть, вдь руководителень опытозе ёфси ашель. Но маштомошись, кода мярьгондихть, сашенды валом-валом. Тяфта и монга. Шиста шис кармань «сувама» театрань сембе тефненди.
—Стака-аф улемс авакс-руководителькс?
—Руководителькс, хуш авати, хуш аляти, улемс аф тёждя. Сембось кирдема прясот и сембонкса ответственностсь ащи тонь лафтуфнень лангса. Но кда ни сявить тя канксть, сембе вийхне путомат надияфтф тевть кода эряви пяшкодеманкса. Руководительти аш кода улемс озадонь седихть ащи ломанькс, меколанкт, фалу ащема вешендемань ки лангса, най тонафнема и венемома сянди, штоба сембоса улемс инь цебярькс. Кда тон театрань руководителят, сембось тиема сянкса, штоба сценать лангса путневольхть инь цебярь спектакльхне, тяза сашендольхть цебярь режиссёрхт, художникт, хореографт. Аньцек тяфта театрась саласы ваныть мяленц. Кда тяса кармайхть мазы костюпт, мялень салай музыка, лац налхкихть актёрхне, конешна, залсь фалу ули пяшксе. Вов тянди венемома. И монь пара мялезон, мес марстонь вийса тейнек ламоть удалси сатнемс.
—Тяниень пингть театрать коллективса лувондови сядода лама ломань. Кода мушендат эрть мархта марстонь кяль?
—И тявок оцю работа. Тяса улема аф аньцек руководителькс, но и аф ламода психологокс. Смекама, кодама «панжематне» ладяйхть тя или тона ломанть седис. Вдь эрсь эсь лацонне. Кинь-бди мархта улема сяда строгайкс, вешфксукс, а кинь, меколанкт, сятявняста корхнема, кой-кие нльне ктмордама. Мон аф сятнень ёткста, кие кельгсы касфнемс вайгяленц сотрудникнень лангс. Сяда сидеста ламос (кой-коста кафтошкань част) и седикс-ваймокс корхнян.
Коллективоньке минь цебярь. Сембе сотрудниконьке асуфт, ответственнайхть, паронь арьсихть. Кеняртьфти, мес ётксост ули шарьхкодема, ялгафтома, фкя-фкянди лездома.
—Национальнай театрась сидеста уленди гастрольса Россиянь региоттнень эса. Кода васьфнетядязь лия аймакса?
—Гастрольс якамась—тевсь аф тёждятнень эзда. Эрь областьса, эрь республикаса улихть синцень театрасна. Тяконди, эрь ошу нинге сашендыхть лия театрат, содафт и аф пяк… Стака няфтемс пряце. Штоба шарфтомс эсь лангозт мяль, эряви мезьса-бди улемс эсь лацоннекс, аф кода сембе. Пара азомс, што мекольдень кизотнень Национальнай театрась арась сяда содафокс. Минь тернесамазь, учендсамазь.
Мзярда сань покодема театрав, аньцек-аньцек латцевсть сотксоньке Тольяттить мархта. Фестивальса улендеме аньцек Йошкар-Оласа «Майатул» финно-угорскяй нароттнень театраснон Международнай фестивальсост. А тяни кизоти ветешкаксть фестивальс якатама. Тядде улеме ни Челябинскяйса, майста мольхтяма Йошкар-Олав, июньцта—Владимирскяй области, Чечняв, Дагестану…
Театраньконь лемоц кайгозевсь национальнай драматургиять вельде. Мзярда путфоль Валентина Мишанинать пьесанц коряс «Куйгорож» спектакльсь, колганк корхтазевсть. «Куйгорожть» няфтеськ лама сцена лангса и сембе вастова сон васьфтьфоль-примафоль пяк и пяк лац. Меле путфтольхть «Эрьзя летящий к свету» постановкась, «Менелень нюрямсь», «Побег из ада» спектакльсь. Синь ащихть тейнек эсь лацонь визитнай карточкакс.
Меля васенцеда улеме гастрольса Москуса. Няфтеськ «Куйгорожть» «Ромэн» театраса. Ваномдонза меле театрань директорсь Наталья Романцова виденцясь, кле, афи арьсеме, што провинциальнай театрати вийс коре путомс-няфтемс тяфтама постановка. Тяда меле Наталья Николаевна оцю мяль шарфтсь национальнай кизефксненди, мокшэрзянь мифологияти.
Мекольдень кизотнень Национальнай театрав ушедоме серьгятькшнема ширде режиссёрхт, хореографт, художникт. Тя стане жа нолдась театрав од ваймопожф. Сявоме главнай режиссёр—Дмитрий Крюковонь. Тявок, кода мярьгихть, од вер. Дмитрий сась Нижняй Новгородста семьянек. Сон путозе «Бесприданницать», «Снежная королева» спектакльть. Рьвац, Екатерина, художник-постановщик, цёрац, Никита, актёр. Колмоцьке покодихть театрасонк.
—Мекольдень кизотнень одкстоптовсь актёрскяй труппась?
—Кеняртьфти, мес ширезонк сашендыхть од ломатть, тяконь лувксса сят, кит содасазь кяльть. Кепотьксонди, Кристина Масенинась. Аф ваномок одксшинц лангс, сон пяк лац няфтезе прянц. Тяни вов тага учтама кафта ломатть—студентт, фкясь—мокша, омбоцесь—эрзя.
—Светлана Ивановна, пароль содамс аф лама эсь колгатка.
—Шачемас-касомас коре мон Краснослободскяй райононь Сире Сендру велеста. Идькс пингозень аш кода лемдемс павазукс. Вейхкса кизоса лядонь тядяфтома-аляфтома. Касфтомань щавазе, Анна Ивановна. Ломанць сон строгаель. Аф весть «повондсь» эздонза. Тяка пингть тонафтомань трудти: и шувома, и лядема, и узерень-молаткань кирдема. Щавазень воспитандамац пяк лезни тейне эряфса. Васендакиге сяськондемс кибряса васьфневи стакатнень-сталмотнень, аф нолямс кяттнень.
Сире Сендрунь школать аделамдонза меле тонафнень Краснослободскяйса училищаса, сяльде шумордайне Н.П.Огарёвонь лемса МГУ-нь филологическяй факультетть. 90-це кизотнень семьянек тушендоме эряма Северу. Тоса покодень и мишендикс, и пидикс-паникс, и складонь заведующайкс. Кемонь кизот эряме кельме ширеса. Меле мрдаме Саранскяи и кизе вятемань Национальнай театрав.
—Тонцень оцю семьяце?
—Мирдезень мархта фкя шабаньке—цёраньке Виктор. Сон покоди Москуса. Кизонда срхкай рьвяямс и, надиятама, курок кеняртьфтьсамазь уноконяса.
Мирдезе национальностьс коре эрзя, виде, кяльть аф содасы. Сон шачсь Саранскяйса. Одста сашенкшнель ялганц мархта Сире Сендрув, тоса и содафтоме. Сон тячемс якай Северу вахтань методса покодема. Нинге шиса кельгома авозезе. Рана лядонь тядяфтома, сяс сон ащи тейне тядя лаца. Максоза Шкабавазсь теенза кеме шумбраши и нинге лама киза эрямс.
—Светлана Ивановна, кода и коса кельгсак ваймосемацень?
—Сире Сендруса. Тя монь виень-эрьгянь пуроптома вастозе. Сяшкава лажаткшнян, нльне эрь самстон кудонь стенатнень палсесайне. Тоса ули садоньке, аф оцю переньке, коса касфнесаськ сембе эрявиксть.
—Мезсь тиенттянза павазукс?
—Кода корхнихть, павазсь аньцяйняса. Сась тундась, моразевсть нармоттне, лиссть ловть алда васенце панчфкятне—и тяндивок ни эряви кеняртькшнемс. Павазуван, кда шумбрат мала ломанне, кда синь сембось лац. А нинге павазукс маряса прязень эста, кда удалси хуш мезьсовок лездомс ломаттненди. Эряфсь пяк курокста ётни, сяс эряви эряскодомс тиендемс пара тефт.
—Сюкпря, Светлана Ивановна!
Ольга ЕВДОКИМОВА.