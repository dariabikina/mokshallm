КУРСКЯЙ ТЮРЕМАСЬ
Общество
23 августсь—Россиянь воинскяй славань ши. Тя шиня 1943 кизоня советскяй войскатне тапазь немецко-фашистскяй войскатнень Курскяй тюремаса.
Курскяй тюремась Великай Отечественнай войнаса занци башка васта. Сон мольсь 50 ши и ве—1943 кизонь 5 июльста сявомок 23 августти молемс. Эсь стакашинц инкса лия тяфтама седиень таколфты тюремат аш. Кафцьке ширде эсонза примась участия 4 миллиотт ломань, 69 тёжянь орудия и миномёт, 13 тёжяньда лама танка, 12 тёжянть малава боевой самолёт. Курскяй дугаса гитлеровскяй войскатнень тапамасна и сяда меле советскяй войскатнень Днепрти лисемасна тисть оцю полафткст Великай Отечественнай войнать молемаса.
1943 кизонь 5 июльста немецко-фашистскяй войскатне ушедсть врьгятема. Солдатоньконь позицияснон лангс врагсь ёрдась кемонь тёжятть снаряд и авиационнай бомба, кучсь атакас танкат и пехота, тияк сон ёрась повомс оборонаньконди, Курск ошть малас. Стака тюрема мольсь модаса и кожфса.
Врагонь войскатне васенце кафта шитнень ламоксть сяськфтольхть, гитлеровскяй командованиясь сась мяльс инь оцю врьгятемать тиемс Понырить лангс. Ушедсть стака тюремат оборонань омбоце полосать инкса. Воиноньконди аф пелемась и марстонь героизмась арасть афкуксонь законкс.
Курскяй дугать якшама ширесонза главнай врьгятемась тифоль Ольховаткать шири. Немецнень тевсна ашезь удала, сяс синь вийснон ётафтозь Понырить малас, но и тясовок теест ашезь сязев советскяй оборонась. Вермахтти удалась шаштомс инголи аньцек 10-12 вайгяльбес, мезьда меле, 10 июльста сявомок, юмафтомок ламоц танкатнень, немецкяй оборонась ётась прянь араламати.
Сяда тов немецкяй командованиясь пуроптозень виензон Прохоровскяй направленияса. 12 июльста Прохоровкать маласа ульсь танкань инь оцю тюремась. Тяка шиня Западнай и Брянскяй фронттне ушедсть врьгятема немецнень 2-це танковай и 9-це армияснон каршес Орёлть маласа. 13 июльть шумордамс советскяй войскатне сязезь противникть оборонанц. 26 июльста немецне кадозь Орловскяй плацдармть и ушедсть потама Брянскяйть эзда шинь стяма ширеса оборонительнай линияти. 5 августста 05 частста 45 минутаста советскяй войскатне лихтезь немецнень Орёлста.
3 августста лямбе ширеса ушедсь Воронежскяй и Степной фронттнень контрнаступлениясна. Тюремань кафта шида меле врагсь паньфоль Белгородста. 11 августста советскяй войскатне перязь Харьков—Полтава машина кить, а 23 августста кядьсостоль Харьковсь.
Курскяй дугаса сяськомать вельде полафтсть военнай тефнень вятемасна. Наступленияс ётась Краснай Армиясь, а германскяй командованияти савсь ётамс араламань операциятненди.