САТФКСС КОРЕ КАЗНЕСЬКЕ
Образование
Октябрень васенце шитнень пара куля пачкодсь Атюрьевскяй райононь Крхтаж велень средняй общеобразовательнай школав. Лама киза седикс-ваймокс покодеманкса школань физическяй культурань учительти С.И.Маскайкинонди максф «Российскяй Федерациянь образованиянь сферань Почётнай работниконь» лем. Тя казнеть мархта учительть поздравляндазь школань дирекциясь, учитель ялганза, учениконза и синь тядясна-алясна, семьяц.
Сергей Иванович учителень династияста. Марнек эсь эряфонц учителень тевти максозе тядяц, Нина Яковлевна. Сон нильгемоньда лама киза трудендась тяка школаса начальнай классонь учителькс. Сембоса кепотьксокс ащесь Сергеенди и лия раднянзонды. Крхтажень школаса начальнай классонь учителькс колмогемоньда лама киза работай рьвац, Татьяна Анатольевна.
—Школань коллективти синь кафцьке ащихть кепотьксокс,—корхтай завучсь С.И.Чумарова.—Козя опыт мархта учительхть, цебярь ялгат. Синь кельгсазь иттне, родительхне.
С.И.Маскайкин ся учительхнень эзда, кона сембонь мархта муй марстонь кяль. Ломанць асу, вешенди и мушенды одня аф тёждя тевсонза. Нолясыне тевс од технологиятнень. Аньцек цебярьста трудендазь, пингонь и виень аф ужяльдезь ули кода сатомс оцю сатфкст спортса. А синь Сергей Ивановичень улихть. Кепотьксонди, аф кунара Атерьса ётафтовсть Социалистическяй Трудонь Геройть Н.С.Маресинать призонзон инкса вишкста якамать и ласькомать коряс республиканскяй пялькстомат. Крхтажень иттне сувасть сяськихнень ёткс.
Аф кунара ётафтовсь «Нациянь кросс» лем ала пялькстома. Сергей Ивановичень воспитанниконза тясовок няфтсть цебярь результатт. А мзяра тяфтама пялькстомада, сяськомада ульсь учительть эряфса. Лятфтасаськ, кепотьксонди, школань инь цебярь спортсметтнень лемснон. Нят: Виктория Чумарова, Юлия Чумарова и лиятне.
Пялькстомада ётафневи пяк лама. Кепотьксонди, эрь кизоня Крхтажса ётафневихть браттнень Леванофнень призснон инкса ласькомать коряс пялькстомат. Эсост активнай участия примсихть школань учительхне, тонафнихне.
Сергей Иванович школаса покоди колмогемоньда лама киза. Коллективсь теенза арась роднойкс. Мархтонза трудендайхть С.И.Чумарова, Н.Н.Сиркина, Н.Я.Алёнина, Н.А.Пиксаева, М.Н.Алёшкина, Т.И.Анисимова и лиятне.
—Школаса эряви работамс,—корхтай директорсь Н.И.Бурнашкин.—Сергей Маскайкин лама тиенди сянкса, штоба школаса, велеса спортсь улель васенце вастса. И тя сонь лисенди аф кальдявста. Сембонди кепотьксокс ащи сонць.
С.И.Маскайкин кельгома мирде, аля. Рьванц, Татьяна Анатольевнань мархта касфтсть стирь и кафта цёрат. Оцю казне мархта, Сергей Иванович! Арьсетяма оцю сатфкст аф тёждя тевсот.
Илья ВЕШКИН.
Снимкаса: С.И.Маскайкин.