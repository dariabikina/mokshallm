56 миллион цалковай—аферисттненди
Общество
Кода пачфни «Стопмошенник13» телеграм-каналсь, тяддень июльста Мордовиянь внутренняй тевонь оргаттненди ярмакнень саламаснон колга заявления мархта пшкядсь республикань 150 эряй, конат юмафтсть 56 миллион цалковай.
Преступлениянь тиемань инь сидеста васьфневи способкс арасть сим-картать действиянь пингонц кувалгофтомац и связень услугатнень договорснон кемокстамасна, а нинге тяфта лемневи резервнай счётти кредитс сявф и кочкаф ярмакнень ётафтомасна (синь ванфтомаснон инкса). Тяфта ярмакснон ётафтозь 60-да лама ломань, конат юмафтсть 35 миллион цалковай.
Нинге 25 ломанць ётафтсть мошенникненди пцтай 15 миллион цалковай, мзярда ёрасть мумс работама васта и ётафнезь ярмакснон инвестициятнень мархта сотф тефненди.
1 миллионда лама цалковай юмафтсть сят, кит макссесть финансовай лезкс бта радняснонды, конат повсть зиянц. Шарьхкотьф, што лемстост тяшнесть аферисттне. Тняра жа юмафтсть ломаттне питнефтома объявлениянь сайттнень, социальнай сетьтнень, содаф маркетплейснень платформаснон лангса товархнень мишендемста и рамамста.
Мордовия Республикать эзга МВД-сь лятфни: кда теенть гайфтихть ломатть и азондсазь пряснон банконь или полициянь сотрудникокс—гайфтеда тинць финансовай организациятнень и правоохранительнай оргаттнень официальнай номерснон коряс.
Тяда ётафне ярмакт инголенди пандоманди товарть инкса, киндивок тясть азонда банковскяй картать сембе реквизитонзон, PIN-кодть, CVC/CVV-коттнень и весть тевс ноляви парольхнень. Ярмакнень ётафтомаснон инкса теенть сатомшка азомс банковскяй картать номеронц.