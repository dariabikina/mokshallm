Арась биологиянь учителькс и аф каендай
Образование
«Земский учитель» программась арьсеф велень учительхнень ширень кирдемаснон инкса. Тевс нолдаф 2020 кизоста сявомок. Аф кржа од специалист работай тя программать коряс и Мордовияса. Фкясь эздост—Инсар ошень 1№ средняй общеобразовательнай школань биологиянь учительсь Татьяна Коптяева. Тяда башка, Татьяна Александровна вяти экологиянь урокт и агроэкологиянь (факультативонь) занятият.
Тянь и ламоть лиять колга од учительсь азондсь корреспондентоньконди.
Шачемас коре Татьяна Александровна Инсарань. Тя ошень 2№ средняй общеобразовательнай школать шумордамдонза меле поступась Н.П.Огарёвонь лемса Мордовскяй государственнай университетонь биотехнологиянь и биологиянь факультету, конань шумордазе «биология и экология» специальностть коряс (бакалавриатть).
Мес Татьяна Коптяева сась мяльс арамс учителькс и мрдамс шачема шири? Кизефксть васенце пяленц лангс отвечась тяфта:
—Учителень профессиять колга ушедонь арьсема школаса оцю класснень эса тонафнемстон. Мялезень салсезе ся, кода учительхне вятьсазь урокнень, мушендыхть марстонь кяль тонафнихнень мархта. И нинге. Шабакс улемстон ялганень мархта сидеста налхксекшнень «школаса»: ётафнень урокт, макссень заданият, конатнень проверямдост меле путнень оценкат.
Мзярда тонафнень университетса, арьсезевонь: лац-аф кочкайне анокламань направлениять? Пади, эряволь тумс учителень киге. Дипломть получамдонза меле мялезель варжамс вийнень школаса.
Тяфта и тись.
—Мзярда сань Инсар ошень 1№ средняй общеобразовательнай школав, шарьхкодине, мялезе работамс тяса. И мелянь сентябрьста сявомок учителян «Земский учитель» программать коряс.
Кочкайне эрявикс сембе документтнень, максонь заявка и арань «Земский учитель» программань участникокс,—поладозе азондоманц Татьяна Александровна.
Биологиянь урокт сон вяти 5-9-це класснень, экологиянь—8-це класснень, агроэкологиянь занятият—7-це класснень эса. Васенце шиста сявомок арась класснай руководителькс 7-це А кадетскяй классти, коса 28 тонафни. И эстокиге мусь марстонь кяль стирнятнень-цёранятнень мархта. Мзярда, кле, вешсак эрь тонафнить седис эрявикс «панжеманять», эста тефне кармайхть молема лац.
Од учительть предметонзон коряс тонафнихне няфнихть цебярь содамошит аф аньцек урокнень пингста, но и ламоц олимпиадатнень и конкурснень эса.
—Павазуван, мес работан пяк цебярь коллективса. Кда тейне эрявксты кодамовок лезкс, кивок аф атказай. Башка спасиба школань директорти Елена Гулькинати, биологиянь и химиянь учительти Елена Цыгановати,—мярьгсь сон
Инсар ошень 1№ школаса улихть и лия од учительхть. И, Татьяна Александровнань валонзон коряс, сембонди теест ули кода пшкядемс лезксонкса.
Биологиянь учительть Татьяна Коптяевать дуганоц, Егор, тонафни тяка школань 1-це класса. Акац теенза сембоса ащи цебярь кепотьксокс. И, кда эрявксты, тядятненди-алятненди гайфтемска аф сави, Татьяна Александровна фалу школаса. Егор мезьсовок аф колсесы аканц мяленц, старандай тонафнемс цебярьста.
Инсарань стирсь вузса бакалавриатть шумордаманц колга дипломть получамдонза меле мрдась шачема шири и аф каендай. Работай учителькс, тевсь мялезонза. А сятненди, кит аф тячи-ванды аделасазь институтса или университетса тонафнемаснон, азсь вов мезе:
—Аф эряви панемс оцю ярмакнень мельге и тушендомс ичкози, коса аф учсамазь. Сяда пара эрямс и работамс шачема ширеса, тяса фалу кирдьсазь ширецень, лездыхть валса и тевса. Арьсян, ули тёждя тоса, коса тиеськ васенце аськолксоньконь, касоме.
И од учительть мархта аш кода аф согласиндамс!
Татьяна Альшина.