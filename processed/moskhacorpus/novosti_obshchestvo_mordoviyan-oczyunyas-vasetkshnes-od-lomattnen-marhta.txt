Мордовиянь Оцюнясь васетькшнесь од ломаттнень мархта
Общество
23 августста сявомок 27 августти молемс «Построим межнациональное будущее Мордовии вместе» девиз ала «Изумрудный» идень шумбрашинь кемоксни лагерть видеса ётафтовсь «Ялгат» од ломанень форум. Сонь главнай целец—саламс Мордовиянь лама национальностень культурать и койхнень-обуцятнень мархта од ломаттнень мяльснон, ванфтомс оттнень ёткса марстоньшить и патриотизмать.
Лагерьса несколька шиньберьф работасть 10 образовательнай кластерхт, творческяй национальнай мастерскойхть, ётафневсть форсайт-сессият. Мероприятиянь участникокс арась 300-та лама од ломань, конатнень мархта работась 56 региональнай и федеральнай эксперт.
26 августста тя оцю мероприятиять, кона ётафтовсь эряфс «Образование» нацпроектонь «Регион для молодых» проектть рамкаса, ванозе Мордовиянь Оцюнясь Артём Здунов. Сон корхнесь форумонь участникнень мархта, макссь оценка синь общественно важнай и патриотическяй проектснонды.
РФ-нь Госдумань Од ломаттнень тевснон коряс комитетть видеса Экспертнай Советть председателенц заместителец Николай Бажитов спасибась Мордовияти и сонь руководстванцты од ломанень политикань сферать лангс мялень шарфнеманкса.
Корхтамать пингста азфоль, што Мордовиясь сувась Васенцетнень Движенияснон первичнай отделениянзон конкурссост странань 15 инь цебярь региоттнень лувксс. Васенцетнень Движенияснон участниконзон мархта работать коряс Департаментть руководителец Василий Тетерин китькстазе: работась регионца ладяф системнайста и 49 первичнай отделениясь получай федеральнай ширень кирдема.
«Кино на службе Отечеству» вастста вастс ётни Международнай фестивальть проектонц колга азондсь Россиянь Президентть довереннай лицац, режиссёрсь-документалистсь Олеся Шичина.
Специальнай военнай операциянь участниксь Андрей Еремин шарфтсь мяль васенце лезксонь максомань маштомошитнень получамаснон важнайшинц лангс. Сон няфтезе эсь проектонц, кона сотф походонь ётафтомать мархта, штоба од ломаттне получальхть полевой условияса и аф стандартнай ситуацияса прянь вятемань опыт.
Виталия Шаханова—Краснослободскяйста «Рука в руки» волонтёрскяй отрядонь участницась, конань аляц участвовандай СВО-са, азондсь «Ты в порядке» проектонц колга. Сон водендаф шабатнень, конатнень обжакшнесазь эсь кизосост иттне, ширеснон кирдеманцты, а стане жа эсонза улихть рекомендацият тядятненди-алятненди—кода вятемс пряснон тяфтама ситуацияса.
Васедемать шумордамста республикань руководительсь китькстазе: проектнай работась пяк важнай. «Минь задачаньке тяни—мольфтемс инголи тинь проектонтень марса!»—мярьгсь сон.
МР-нь Од ломаттнень тевснон коряс Госкомитетть председателец Анастасия Гришнева отмечазе, што региононь руководительть тяшка оцю ширень кирдеманц пингста республикань од ломаттнень ули мяльсна тиендемс семботь шачема-касома Мордовияснон и странать панчфокс-панжеманкса. И сембось тя сатневи аньцек боецоньконь вельде, конат эрь шиня ащихть Отечестваньконь интересонзон инкса СВО-нь зонаса.
Од ломанень форумонь активисттненди максфтольхть казнет активнай гражданскяй позициянкса и республикаса од ломанень политикать виияфнеманкса.