Маскировочнай сетень кодамась—тевсь аф стака. Улеза мяль!
Общество
Специальнай военнай операциясь моли сяда тов. И коль касы сятнень лувкссна, кит ёрайхть лездомс сонь участниконзонды—боецоньконди. Синь аноклакшнихть коське шонгаряпт, кочксихть и прважсихть медикаментт, щапт, ярхцамбяльхть и лия эрявиксть мархта посылкат. А ламотне котцихть маскировочнай сетьть. Тяни сетень кодайда, котфтста эрявикс материалонь керсида сяда лама ингольцеть коряс.
«ZOV Масксети» штабсь Саранскяйста стане жа заняф специальнай военнай операциянь участникненди маскировочнай сетень кодамать мархта.
Штабть начальниконц Ольга Гавриловать валонзон коряс, командасна аф пяк оцю, но кеме, ответственнай, эсонза азорондай фкя-фкянь шарьхкодемась.
«ZOV Масксети» штабсь эвондась 2023 кизонь февральста. Тяни сетень кодама фалу якай 25 малава ломань. Тняра пингста удалась кодамс 1000-да лама сеть. Ковти аноклакшнихть 3х4 метрань размерса 40-50 сеть. Меле синь пачфнесазь аляньконди-цёраньконди СВО-нь ётафтома зонав. Пцтай фалу тя тиендеви «Помощь13» волонтёрскяй группать вельде, конань колга аф весть пачфнеме «Мокшень правдаса».
Волонтёрхне Саранскяйса сетьть котцихть кафта вастса—Пролетарскяй ульцясь, 130 кудса 1 офисса и Октябрть 70 кизонц проспектса, 86№ кудса, 2 этажса, 212 кабинетса (банкть зданияц). Котцихнень ёткса аф аньцек ават-стирьхть, но и пенсияса военнайхть. Синь эрь шиня якайхть тя тевть тиема бта работама.
Штабса содасазь, кодама сетьть эрявихть тяни, сяс мес работай заявкатнень коряс. Мяльс сявондевихть и эрявикс тюсне. Октябрть ушетксста волонтёрхне кярьмодсть тялонь сетьтнень кодамаснонды. Планцна арьсеф несколька ковонди.
Кодама сашендыхть работада меле. Кой-кит вятнесазь мархтост идьснон. Мзярс тядятне работайхть сетьть мархта, стирнятне и цёранятне тиендьсазь урокснон.
Материалть рамсесазь синць. Вешендихть спонсорхт, эсь, аф озадонь седихть ащи ломаттнень ярмакснон лангс.
Ольга Евгеньевна мярьгсь, што кенкшсна панжадот сембонди. Кинь аш пингоц самс кодама, сяндивок муви тев—керсемс «лентанят», «китькскат» котфста, конатнень эзда и кодави сетьсь.
Штабу сувсихне марса якайхть и веронь максома—синь донорхт, лезнихть кудфтома животнайхненди.
Ванозь Михаил Девятаевонь колга «Побег из ада» и лия спектакльхнень. Семботь тиендьсазь марса.
Татьяна Альшина.