Марясазь пряснон фкя народкс
Общество
Мордовия Республикань промышленнай, велень хозяйствань предприятиятне, государственнай учреждениятне, общественнай организациятне тячи макссихть лама ширдень лезкс специальнай военнай операциянь участникненди и ветераттненди. Аф лядондыхть эздост тя тевса республикань библиотекатне и культурань лия учреждениятне.
Кода азозе Саранск ошень П.С.Кирилловонь лемса Краеведческяй библиотекать заведующаец Нина Бояркина, библиотекань сотрудникне кодайхть маскировочнай сетьть, кочкайхть посылкат, конат меле кучсевихть СВО-нь ётафтома васту. Библиотекав сашенды од лувихне сёрматкшнихть боецненди сёрмат, конат эжнесазь синь седиснон.
П.С.Кирилловонь лемса библиотекась стаки мольфти од ломаттнень мархта работа. Аф кунара тоса ётафтовсь «Мон—Рузан» лем ала Мужествань урок. Пингстонза Нина Бояркина и библиотекань лия сотрудникне, а стане жа специальнай военнай операциянь ветеранць Андрей Чернышев, Мордовиянь Госсобраниянь депутатсь, отставкаса полковниксь Павел Феофанов и «Надежда России» авань Всероссийскяй союзть Мордовскяй региональнай отделениянц председателец Вера Нефёдкина азозь урокть теманц коряс эсь мяльснон.
Кода мярьгсь пуромфненди Андрей Чернышев, фронтса минь боецоньке фалу учихть лезкс земляконьконь эзда и марясазь пряснон фкя народкс.
Вера Нефёдкина азондсь од ломаттненди, кода синь кочксихть гуманитарнай лезкс СВО-нь участникненди и пачфнесазь фронту. Сяльде сон лувозень пуромфненди эсь стихонзон, конатнень сёрмадозень Донбасса и максозе П.С.Кирилловонь лемса библиотекань сотрудникненди Государственнай Думань Семьять араламанц, тядянь-алянь и идькс пингонь кизефкснень коряс комитетть председателенц Нина Останкинать Благодарственнай сёрманц гуманитарнай лезксонь кочкаманкса и СВО-нь участникненди пачфтеманкса.
Эсь службанц колга пуромфненди азондсь Павел Феофанов, кона ульсь Чечняса и лия «пси точкатнень эса».
Владимир Иосифов.