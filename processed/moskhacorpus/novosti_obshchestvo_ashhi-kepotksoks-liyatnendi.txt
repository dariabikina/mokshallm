АЩИ КЕПОТЬКСОКС ЛИЯТНЕНДИ
Общество
Аф кунара Атюрьевскяй райононь Кяшал велень эряйхнень Лидия Павловна и Сергей Яковлевич Очкиттнень цёрасна Виктор сашендсь отпускс специальнай военнай операциянь ётафтома вастста.
Тядянза-алянза, велеряйхне маряйхть оцю гордость инксонза. Сон ульсь и лядонды цебярь кепотьксокс лиятненди. Класснай руководителец, педагогическяй трудонь ветеранць С.Н.Девятаева фалу путнезе цёрать примеркс тонафни ялганзонды. 9-це классть аделамдонза меле классозост лядондсь 15 ученик. И аньцек Виктор повсь СВО-в. Эсь долгонц Родинать инголе пяшкодьсы афкуксонь геройкс.
Викторонди 33 киза. Тядяц, Лидия Павловна, педагогическяй трудонь ветеран. Школаса вяти немецкяй кялень урокт. Аляц, Сергей Яковлевич, козя опыт мархта водитель. Вахтань методса якай Москуву добувама. Брадоц, Владислав, покоди Москуса строительнай организацияса мастеркс. Касыхть колма иденза.
Виктор школать аделамдонза меле тонафнесь Саранскяень электромеханическяй колледжса. Тонафнема пингста сявозь армияв служама. Эсь воинскяй долгонц пяшкодезе Дальняй Востоконь Барабаш посёлкаса. Армияда меле шумордазе колледжса тонафнеманц. Тяда башка, тонафнесь водителькс.
2022 кизонь 26 октябрьста Викторонь сявозь специальнай военнай операцияв. Колма кофт ульсь Ульяновскяень тонафнемань центраса, а 2023 кизонь 1 февральста сявомок примай участия боевой действиятнень эса. Сон ускси горюче-смазочнай материалхт. Рядовойсь инголенза путф задачатнень, командирхнень приказснон пяшкотькшнесыне оцю ответственностень марязь.
Ётай отпускстонза Виктор пуроптсь эстеенза семья. Рьвянди кочказе Пичепулонянь стирть Александрать. Налхксть свадьба. Отпускта меле Виктор тага тусь СВО-в.
Илья ВЕШКИН.