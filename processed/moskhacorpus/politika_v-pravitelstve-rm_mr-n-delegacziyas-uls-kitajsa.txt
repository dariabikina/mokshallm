МР-нь делегациясь ульсь Китайса
В Правительстве РМ
25 сентябрьста сявомок 28 сентябрти молемс Мордовиянь делегациясь, конань вятезе МР-нь Оцюнясь Артём Здунов, ульсь Китайскяй Народнай Республикаса.
КНР-сь—Мордовиять основной деловой партнёронзон ёткста фкясь. Республикать внешнеторговай оборотонц пцтай колмоцекс пяльксонц тиендьсы Китайть мархта мишендемась. Тядде мишендемань объёмтне стане жа кассть. Республикань ламоц ведущай предприятиятнень улихть партнёронь кеме соткссна Китайть мархта.
Мордовиясь ёрай келептемс КНР-ть мархта сотрудничендамать аф аньцек торгово-экономическяй ширеть эса, но и гуманитарнай сфераса. Образованияса лац виияфневихть Н.П.Огарёвонь лемса Мордовскяй госуниверситетть китайскяй коллеганзон мархта марстонь проектсна. Саранскяйса вузть видеса панчф Российско-Китайскяй ялгаксшинь обществать региональнай отделенияц, келепневи Китаень оцю научнай центратнень мархта сотрудничендамась.
Бизнес-миссиять пингста Мордовиянь делегациясь ульсь Шанхай, Ханчжоу, Хэфэй ошнень эса. Кемокстафт соглашеният Китаень и Мордовиянь предприятиятнень ёткса.
Васенце шиня МР-нь Оцюнясь васетькшнесь Шанхайса Генеральнай Консулть Дмитрий Лукьянцевонь мархта.
Омбоце шиня Мордовиянь делегациясь ванозе оптоволокнань вытяжканди преформань производствать. Тя темась Мордовияти тяниень пингонне—Россиянь Президентть поручениянц коряс республиканьке ётафты эряфс странаса пяшксе циклань оптическяй волокнань васенце производствать панжеманц коряс проект. ОВС-нь заводть омбоце очереденц панжемац—стратегическяй проект, кона обеспечендакшнесы странать технологическяй суверенитетонц и безопасностенц.
Китайса улихть тянь лаца предприятият и 26 сентябрьста Мордовиянь представительхне ульсть тоса. Синь ванозь производствать ладяманц, технологическяй процесснень и оборудованиять. Корхтафоль сотрудничендамать колга.
Ханчжоу провинцияса Мордовиянь делегациясь васетькшнесь лёгкай промышленностень компаниять представителензон мархта. Корхтафоль республикаса техническяй каньфста волокнань производствать коряс марстонь проектть эряфс ётафтоманц колга.
Тя касыксть касфтомац—тяниень пингонь направления велень хозяйстваса. Тядде региононь аграрийхне 1,5-крда касфтозь объёмтнень, видемок 2 тёжятть гектар каньф.
Кизода тяда инголе китайскяй компаниясь шарфтсь мяль тя направлениять лангс, мезсь путсь ушеткс техническяй каньфть переработканц и волокнать производстванц коряс марстонь пилотнай проектти.
Ширетне корхтафтозь Мордовиять территорияса техническяй каньфть производстванц и переработканц коряс пяшксе циклань предприятиять панжеманц. Проектть инвестиционнай питнец—7 миллиартт цалковай.
27 сентябрьста Артём Здунов и Мордовиянь делегациясь ульсть Аньхой провинцияса, кона ащи восточнай Китайса. Тя металлургиянь, автомобилестроениянь, фармацевтикань и туризмань оцю центра, коса эряй 60 миллионда лама ломань. Аньхойть мархта Мордовиять 2016 кизоста сявомок сотнесы сотрудничендамать колга соглашения.
Республикань делегациять мархта васетькшнесь провинциянь вице-губернаторсь Сунь Юн. Корхтамась мольфтевсь «Волга-Янцзы» форматса сяда товолдонь сотрудничендамать колга. Тяда башка, сатфт Хэфэйса промышленностть виияфнеманц коряс Всемирнай конференцияса Мордовиять участвовандаманц колга договорённостть.
«Карматама келепнемост сотксоньконь промышленностьса и наукаса, образованияса и од ломанень политикаса, культураса и туризмаса,—азозе Артём Здунов.
Китайскяй Народнай Республикав бизнес-миссиять пингста Мордовиянь делегациясь стане жа ванозень сембе мирса содаф JAC Motors автомобилестроительнай холдингть производственнай мощностензон.
Китайсь—транспортнай средстватнень производстваснон коряс мировой лидер. Россияса JAC Motors компаниясь активнайста работай 2022 кизоста сявомок, мзярда рынкать эзда тусть аф ялгафты странатне.
Производствать ваномда меле корхтафтфоль сяда товолдонь сотрудничендамась холдингть руководстванц мархта. Няфтьфоль республикать промышленнай и инвестиционнай потенциалоц.