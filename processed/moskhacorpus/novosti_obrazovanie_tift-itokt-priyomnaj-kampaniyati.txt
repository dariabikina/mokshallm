Тифт итокт приёмнай кампанияти
Образование
Ётай недялять, 11 сентябрьста, Н.П.Огарёвонь лемса МГУ-нь ректорсь Дмитрий Глушко ётафтсь пресс-конференция журналисттнень мархта и пачфтсь 2024 кизонь приёмнай кампаниять итогонзон колга.
Кода азозе Дмитрий Евгеньевич, тядде Мордовскяй госуниверситету максфоль 25069 заявления, мезсь 3028 заявленияда сяда лама ётай кизоть коряс. Поступамс удалась заявлениянь максыхнень ветецекс пяльксснонды—5232 ломанти. Тя 230 ломаньда сяда лама 2023 кизоть коряс. Ректорть валонзон коряс, бюджетнай сембе васттне сёлкфт.
Дмитрий Глушко шарфтсь мяль башка квотать лангс. Сонь мяльса кирдезь вузу примаф СВО-нь 13 участник, СВО-нь участниконь 82 шаба. 2023 кизоня тя показательсь ульсь 39 ломань.
Кода азфоль, Мордовскяй госуниверситету тядде тонафнема поступась омба масторонь 1193 гражданин. Синь састь ширезонк Австрияста, Алжирста, Афганистанцта, Бангладешста, Венесуэласта, Гвинеяста, Египетста, Зимбабваста, Индияста, Иорданияста, Иракста, Иранцта, Йеменцта, Камерунцта, Китайста, Конгоста, Ливияста, Малиста, Мароккоста, Нигерияста, Пакистанцта, Сирияста, Суданцта, Тунисста, Чадста, Эквадорста. Сембоц заявленият максфтольхть 32 странаста, васенцеда—Австрияста и Венесуэласта. Лама абитуриентта Туркменистанцта, а стане жа кассь Африкань странатнень эзда поступайхнень лувкссна.
Кой-кона направлениятненди тядде кассь проходной баллсь—аграрнай, инженернай, медицинскяй, экономическяй специальносттненди.
Тя кизоня сембода оцюволь вешфкссь «Стоматология» (50-да лама ломань фкя вастти), «Юриспруденция», «Правоохранительная деятельность», «Менеджмент», «Экономика» направлениятненди.
Азонтфоль и «Лидер+» программать колга. Сонь мяльса кирдезь поступайхненди, конат кочкасть оцю баллхт ЕГЭ-ть пингста, максови ширень кирдема (50 тёжянь цалковайста сявомок 100 тёжянь цалковайти молемс). Ня средстватнень ули кода карьхцямс общежитиянкса, дополнительнай образовательнай программатнень, бассейнав, тренажёрнай залу абонементонкса, студенческяй столовайса ярхцаманкса и лиянкса пандоманди.