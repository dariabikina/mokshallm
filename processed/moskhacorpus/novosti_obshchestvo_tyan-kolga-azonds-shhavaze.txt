Тянь колга азондсь щавазе…
Общество
Мокшетнень эряфснон колга ули кода содамс книгатнень, журналхнень, интернет-источникнень эзда. Аньцек улеза мяль тянь тиемс. Но, койсон, эрь ломанть мялямса башка васта занцихть лятфнематне, конатнень сон кулезень мала ломанензон эзда. Щаватне-бабатне, синь тядясна аш ни кода лац маштсть азондома ингольдень эряфть-ащефть колга. И тиендезь тянь кодамовок кядь тевонь тиемста. Кепотьксонди, кодамста или сюреса сёрмадомста. Вов и моньге мялезон сембе пингс лядсть щавазень азксонза. Кепотьксонди, кода мокшень велетнень эса сядонголе васьфневсть и ётафневсть престольнай илатне.
«Престольнай» валть смузенц кармань шарьхкодема меле, сяда касомок, но сянь коряс, кода сон азондовсь, конашка мяль теенза шарфневсь, содайне, што тя кати-мезе сяда оцю лия илатнень коряс. Праздникнень лангса праздник или праздниктонга праздник—вов кода арьсень.
Шачема велесон, Рузаевскяй райононь Мокшень Пишляса, престольнайкс лувондови Пресвятой Богородицать Шачемац, кона числанц мзярдовок аф полафнесы и эрь кизоня васьфневи 21 сентябрьста.
Но тяфта ульсь аф фалу. Щавазень и велень лия эряфкшу ломаттнень азондомаснон коряс, инголи мокшень тя велеса престольнайкс ульсь Тялонь Миколась (Николай Чудотворецонь праздникоц, 19 декабрсь). Тяни ни арась содафокс, што церькавоньковок ульсь Никольскяйкс.
Меле пуромсть райононь велень атятне и састь мяльс полафтомс престольнай илатнень вастснон. Тяфта Мокшень Пишляти савсь 21 сентябрсь. Тялонь Миколась тяни престольнай Рузаевскяй райононь Перхляй мокшень велеса.
Мокшень Пишляса престольнайти аноклама ушеткшнесть инголенди. Шташендозь кудботмотнень, урятцезь пирьфнень, аноклакшнесть танцти ярхцамбяльхть. И учсть инжихть (миньцонк тянемс конакт) лия велетнень эзда. Кинь? Раднятнень, содафнень. Нльне тяфтама валхт ульсть—«молемс престольнайс», «срхкатама престольнайс».
И шабрань велетнень эзда сашендсть мянь недяляс. Тя инь кржась! Сяс 21 сентябрьста сявомок Мокшень Пишляса кулевсть моронь и гармониянь вайгяльхть, сиде моронят.
Меле инжихнень прважсезь. И тяньге тиендезь весяласта.
Кой-коста велесонк аньцек тя илада меле ушеткшнесть модамарень таргама, лисенди—октябрть васенце пялестонза ни.
И, конешна, Мокшень Пишлянь эряйхне синцьке якасть престольнайс лия велева.
А кода тинь велесонт ётнесть и ётнихть илатне? Пачфтеда тянь колга редакцияв, а минь азондсаськ газетаса.
Татьяна АЛЬШИНА.