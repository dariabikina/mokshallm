OLYMPUS DIGITAL CAMERA
Школань директорсь В.И.Гераськин азондозе, мезьса тяниень пингть заняф коллективсь. Школаса ётафтовсть предметнай олимпиадат. Инь асуфне-ёнюфне, васенце вастонь заняйхне араласазь школать честенц районнай олимпиадатнень эса. Эрь шиня школаса ётафневихть мялень салай мероприятият, спортивнай пялькстомат. Тонафтыхне сембе тевонь содайхть, козя опыт мархтот. Школась од, оцю, отвечай тяниень пингонь вешфксненди. Иттненди тифт сембе условиятне, штоба цебярьста тонафнемс и ваймамс, ётафнемс мялень салай илат. Тянкса лама вийда макссихть школань директорсь В.И.Гераськин, тонафтыхне Н.Н.Гераськина, Л.Н.Трегулова. Кафцьке высшай категориянь специалистт. Синь эздост мезьсовок аф лядондыхть Т.Д.Шукшина, М.Ф.Шукшина, Т.В.Пронина, С.Б.Калабкина, В.Н.Исаев, А.Н.Шукшин и лиятне.
Мезсь кеняртьфти, школаса панчсть краеведческяй кабинет. Сонь ули кода лемдемс музейкс. Эсонза Каргоньжяйть марнек историяц. Кочкаф лама экспонатта: сире пингонь щапт-каряпт, кудъётконь паршихть, конат азондыхть мокшень велеть сядонгольдень эряфонц-ащефонц колга. Экспонаттнень кочкамасост заняфоль школань сембе коллективсь: иттне, учительхне, техническяй работникне. Сембодонга активнайкс ульсть рузонь, мокшень кялень и литературань тонафтыхне Н.Н.Гераськина, Л.Н.Трегулова, С.Г.Пугаева и лиятне.
—Минь улеме Каргоньжяень эрь кудса,—корхтай Н.Н.Гераськина.—Корхнеме ломаттнень мархта. Велеряйхне кулхцондомазь, шарьхкодемазь, макссть оцю лезкс краеведческяй кабинетоньконди материалонь кочкамаса.
Тяни тяса ётафневихть мокшень кялень, мокшэрзянь литературань, историянь урокт, койхненди-обуцятненди лемтьф илат, литературнай мероприятият. Музейса стане жа мувсь васта Атюрьевскяй районца шачф-касф писательхнень А.С.Малькинонь, П.К.Торопкинонь, В.А.Волковонь, Р.Р.Федькинонь портретснонды. А сембода няевикс вастса ащи стендсь, кона азонды «Мокшень правдать» колга. Каргоньжяйса кельгсазь тядянь-алянь кяльса лисенди газетать. Школаса сонь вов ни лама киза сёрматфнесазь В.И.Гераськин, Т.В.Пронина, С.Г.Пугаева, В.Н.Исаев и лиятне. Кепотьксонди, В.Н.Исаев—Афганскяй войнань ветеран, лама тиенди военно-патриотическяй воспитаниянь кизефкснень эряфс ётафтоманкса. Шачсь и кассь шабрань Бораж велеса. «Мокшень правдать» ушедсь морафнемонза нинге школаса тонафнемста. Газетать сёрматфнезе тядяц, педагогическяй трудонь ветеранць В.С.Исаева. Тяни Валерий Николаевичень сонцень семьяц. Лама киза «Мокшень правдати» цебярь ялга и авозец, Бораж велень трудонь ветеранць Т.К.Калабкина. Сон сиреня ни, теенза пцтай вейхксогемонь киза. Кода машты, лезды СВО-ти. Котци боецоньконди понань носокт. Мзяра прважась ни, сонцьке аф мяляфтсы.
—Тянивок Татьяна Кузьминичнань кодаф комозьшка пара носокоц,—корхтай Валерий Николаевич.—И тянь лангс сон аф лоткси. Пара, што «Мокшень правдась» аф весть азонкшнесь Таня бабань пара тевонзон колга. Тяфтама ломаттнень квалма эряви сёрматкшнемс, штоба лиятне содалезь сонь, сявольхть эздонза пример. А мон марян инксонза гордость. Миньге рьвязень мархта лезнетяма пяк эрявикс тевсонза.
«Мокшень правдась» кунара ни арась кельгома газетакс и Гераськиттнень семьяснонды. Василий Ильич и Нина Николаевна ушедсть морафнемонза нинге школаса тонафнемста. Сёрматфнесазь тянивок. Нина Николаевнанди газетась лезни урокс анокламста, илань ётафнемста.
—Кенярди седиезе, кда газетаса сёрмадови веленьконь, школаньконь колга,—корхтай Нина Николаевна.—Тяфтама статьят «Мокшень правдаста» мушендан сидеста, аф ётнян вакскаст. Каннеса газетать урокс, лувондсаськ учениконень мархта.
Тяни Каргоньжяй велень средняй общеобразовательнай школаса тонафнихть итть Боражста, Сире Кушкста. Кепотьксонди, Боражса «Мокшень правда» вов ни лама киза сёрматфнихть Т.Т.Кузьминова, Т.К.Калабкина, Н.И.Кижапкина, Е.В.Пятина. А кепотьксокс сембонди ащи Беляефнень семьясна. Надежда Фёдоровна—содаф учёнай, этнограф. Яков Васильевич стане жа марнек эряфонц лемдезе вузти. Саранскяйть синь полафтозь Боражть лангс. Тяса кудсна, пересна. Касфнихть перень сёрот. Лама цебярь советта перень сёронь касфтомаса, ванфтомаса сявондихть «Мокшень правда» газетаста.
Сире Кушкса сембодонга активнай морафтыкс лувондовихть Е.А.Панькина, В.З.Антошкина и лиятне. Синь уноксна тонафнихть Каргоньжяень школаса.
—Кеподесть кядентень, кие морафнесы «Мокшень правдать»,—эняльдень васьфтеманьконь пингста тонафнихненди.
Кеподезь пцтай сембе. И тя кеняртьфти. Финцнень тядянь-алянь кяльса газетать сёрматфнесазь бабасна-щавасна, омбонцненди урокс каннесазь тонафтысна Н.Н.Гераськина, С.Г.Пугаева, Л.Н.Трегулова и лиятне. Иттне морафнесазь аф аньцек «Цятконять». Мялезост тушендыхть пеетьксне, пеетькс пакшкятне, трудонь кельги ломаттнень колга зарисовкатне, историческяй, военно-патриотическяй темас сёрматфне. Литературань урокс, илас анокламста лездыхть писательхнень-юбилярхнень квалма аф оцю очеркне.
Пара, што Каргоньжяй велень поселенияса аш кодамовок прябалат лувихненди «Мокшень правдать» пачфнемаса. Тянкса шнамань валхт азомат почтальоттненди З.В.Фокинати и В.Ф.Морозовати.
—«Мокшень правдать» Каргоньжяйса кельгсазь,—азозе сембонь лемста Н.Н.Гераськина.—Учтама мялень салай статьят, цебярь творческяй работат.
Илья ПЕТРОВ.