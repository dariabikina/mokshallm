РУЗОНЬ ВОЙСКАТНЕ ЗАНЯЗЬ БЕРЛИНТЬ
9 октябрсь—Россиять военнай историясонза мяляфтомань дата. 1760 кизонь тя шиня рузонь войскатне Сисем кизонь войнать пингста занязь Берлинть.
Тюремась ушедсь 9 частста шобдава, мзярда прусскяй артиллериясь вииста эрьхтсь рузонь артиллеристтнень батареяснон ланга. Артиллеристтнень ламошкасна шавовсть картечь ала, кой-кит ашесть кенере тиемс фкявок залп. 11 частти ни Фридрих шарьхкодезе, што русско-австрийскяй войскатнень кержи флангснон виенза лафчт, и тись атака ламоксть сяда вии вийхнень мархта. Рузонь армиянь главнокомандующайсь, генералсь-фельдмаршалсь П.С.Салтыков примась решения потамс, и армиясь, ванфтомок боевой порядкать, потась фталу. 6 частста илять прусакне фатязь союзникнень марнек артиллерияснон—180 пушкать, конатнень эзда 16-сь эстокиге прважафтольхть Берлину военнай трофей лаца. Фридрих кеняртьфоль сяськомать инкса. Но рузонь войскатне стаки кирнезь стратегическяй кафта серьхнень: Шпитцбергть и Юденбергть. Конницать вельде ня пункттнень фатямс ашезь удала: Фридрихонь кавалериянцты ашель коса шаромс лия шири, и сон шавовсь картечень и пулянь «пиземть» ала. Шарьхкодемок, што Фридрихонь резерванза маштсть, П.С.Салтыков макссь марстонь врьгятемать колга приказ, мезсь эвфтезень прусакнень. Синь ёрасть араламс пря ворьгодезь, солдаттне пуромсть Одер ляйть туркс седть лангс, ламотне ваясть. Сонць Фридрих содазе, што армияц тапаф марнек: тюремада меле 48 тёжянь прусакнень эзда стройсотольхть аньцек 3 тёжяттне, а тюремать васенце этапсонза орудиятне машфтфтольхть.
Кунерсдорфть видеса сяськомась лездсь рузонь войскатненди занямс Берлинть. Пруссиять виенза сяшкава лафчептфтольхть, што вятемс войнать сяда тов Фридрихонди ульсь кода аньцек союзникнень лезксснон вельде.
1760 кизонь кампанияса Салтыков арьсесь фатямс Данцингть, Кольбергть и Помераниять, а тоста ушедомс Берлинть заняманц. Полконь вятить арьсефоц пяшкодевсь аф марнек, сяс мес ашель корхтама австриецнень мархта. Главнокомандующайсь августть песта пяк сярятькстсь и максозе командованиять Ферморонди. Сонь полафтозе А.Б.Бутурлин, конань пяк кельгозе Елизавета Петровна.
З.Г.Чернышевонь корпусоц Г.Тотлебенонь кавалериянц и казакнень мархта тисть поход Пруссиять столицанцты. 1760 кизонь 28 сентябрьста рузонь войскатне сувасть капитулировандаф Берлину. Улемок ошса ниле шит, рузонь войскатне сонь кадозь. Фридрих II и сонь Великай Пруссияц ащесть юмама-арама. П.А.Румянцевонь корпусоц сявозе Кольберг крепостть… Тя пингть кулось российскяй императрицась Елизавета. Престолть занязе Петр III, кона и лоткафтозе Фридрихонь мархта войнать. Сон кармась корхтама Пруссияти лезксонь максомать колга и, конешна, сязезе Австриять мархта антипрусскяй союзть.