Шачема крайть мораец
Коса шачендыхть поэттне? Кда кивок максы тяфтама кизефкс, ламотне отвечайхть: «Поэттне шачендыхть велеса». Афкукс, тосот юрсна. Велеса—перьфпялень мазышись, сембось, мезть максозе ломанти Шкайсь: паксятне и лугатне, вирьхне и ляйхне, мезсь аф аньцек кеняртьфнесамазь, а трясамазь и щасамазь.
Велесь, шять, мзярдовок аф юмай, кда эсонза шачихть-касыхть тевонь кельги од ломатть. И сидеста кайги велеть лемоц, кда сонь шачи эсь поэтоц.
Тячи пара мяльса пачфттяма Краснослободскяй райононь Зайця велеса эряй мокшень поэтть Николай Циликинонь колга, кона шачсь 1954 кизонь 7 октябрьста.
1978 кизоня Николай Петрович шумордазе Н.П.Огарёвонь лемса Мордовскяй государственнай университетть и сась шачема вели. Тянемс тоса и эряй. Ульсь тостонь школаса завучекс, директоркс, тонафнезень Зайцянь иттнень, штоба содалезь и кельголезь тядянь-алянь кяльть и литературать. 1989 кизоня кочказь велень Советонь председателькс. Улемок тя вастса кефкие киза, мрдась меки школав, и пенсияс тумозонза тага тонафнесь шабат. Тяниень пингть работай «Слобода» литературнай объединенияса, коса вятьсы мокшень секциять.
Николай Циликинонь стихонза васенцеда ушедсь лисендема районнай газетаса, «Мокша» и «Якстерь тяштеня» журналхнень эса, а меле—башка книгакс. 1996 кизоня лиссь «Седись таколфты седить» васенце книгац. Сяльде лиссть «Ару ваймонэрьхке», «Эняльдезь виденцяма», «Ялгаксшинь меквайгяль», «Ваймонсерьгятькс», «Чивгонь таньф», «Шачема масторть араласаськ», «…И аф аньцек эсь колган» книганза.
2024 кизоня нолдафоль рузонь кяльса «Сердце волнует сердце» книгац, конань мокшень кяльста ётафтозе «Слобода» литературнай объединениять руководителец Н.П.Трушина.
Поэтть стихонзон эса лирическяй героец, кода и сонць авторсь, тянемс эряй велеса, эряфть лангс ваны велеряень сельмованфса: кеняртькшни тястонь перьфпялень мазышить, пичеди и таколды велень прябалатнень инкса. Оцю васта поэтть творчестваса занци Тядясь. Николай Петровичень стихонзон эса сон—эряфкшу ава. Шинек-венек шуфтонь куднясонза учси эсь идензон инжикс самаснон. Учезь и сиреди… Сельмоведень апак пяяртть тя темас сёрматф стихонза аф лувовихть. Поэтть эсь лацонь стихонь ладяма кялец, и творчествац мокшэрзянь литератураса занци няевикс васта.
Аф кунара А.С.Пушкинонь лемса национальнай библиотекань и А.И.Полежаевонь музеень сотрудникне ётафтсь Николай Циликинонь юбилеенцты лемтьф литературнай ила. Эсонза примасть участия поэтт, писательхть, библиотекарьхть, преподавательхть, студентт, поэтть мала ломаненза. Келиста азондовсь Николай Петровичень эряфонь и творческяй кинц колга. Поэтсь лувозень эсь стихонзон рузонь и мокшень кяльса, кайгсть мокшень кунардонь морот.
Вера Пронина,
А.С.Пушкинонь лемса национальнай библиотекань главнай библиотекарь.