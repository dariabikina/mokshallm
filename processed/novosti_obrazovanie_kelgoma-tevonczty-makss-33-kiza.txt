Кельгома тевонцты макссь 33 киза
Россияса Учителень шись эрь кизоня уленди 5 октябрьста. Тя илати 60-да лама киза.  Решениясь сянь колга, што педагокненди эряви профессиональнай эсь праздниксна, примафоль 1965 кизоня. Но числац ашель, учительхне поздравляндамань валхт кулендсть октябрть васенце недляшистонза. Колмогемонь кизода меле, 1994 кизоня, сафоль мяльс—Учителень шить отмечандакшнемс фкя сяка числаня—5 октябрьста.
Эрь ломанть эряфса ульсть учительхть—васенцесь, кона васьфтезе сонь школать порогонц аськолдамста, начальнай классоннесь, меле—тя или тона предметть коряс. И сембе синь аф аньцек тонафтсть, но и арсесть ученикти оцю ялгакс, эрь тевса лездыкс, эряфонь виде кис путыкс, наставникокс. Тяфтама учительхнень ёткс сувси и Рузаевскяй муниципальнай райононь Сузгярьге мокшень велеста Нина Лукашенко.
Мокшавась Нина Викторовна—трудонь ветеран, Российскяй Федерациянь общай образованиянь Почётнай работник, родной кялень и литературань, рузонь кялень и литературань учитель.
Вов ни 33 киза сон вяти мокшень кялень и мокшэрзянь литературань урокт родной велень школаса. Тяда башка, мекольдень ниле кизотнень сон нинге школань директорть учебнай частьть коряс заместителец.
Сай пингонь учительсь Нина Миронова шачемас коре Сузгярьгонь. Школаса тонафнемста сась мяльс сотомс эряфонц мокшень кяльть и мокшэрзянь литературать мархта. Мес? Васендакиге, мокшень стирсь пяк кельгозе тядянь-алянь родной кяльть. Тяда башка, школаса сонь вятезь асу кафта учительхть. Средняй класснень эса—Зоя Даниловна Саинась, оцюфнень—Полина Алексеевна Зуевась. Лангозост ваномок Нина Мироновась путсь инголенза цель: арамс мокшень кялень и литературань учителькс и тонафтомс шабат. кафта ня ломаттне тяни ашет шиса, но самай синь арасть Нина Викторовнанди эряфонь профессиональнай кис путыкс, наставникокс. Учителензон лятфнесыне сидеста, лемсна теенза сембе пингс лядсть валда тяштенякс.
Сузгярьгонь школаса кемонце классть шумордамдонза меле Нина Викторовна поступась Н.П.Огарёвонь лемса Мордовскяй государственнай университетонь филологическяй факультетонь мокшэрзянь отделенияв.
Университетса тонафнесь оцю мяльса. Лекциятне, семинархне, сессиятне… А вов и практикань ётамань пингсь. Практикас студенткась сась Сузгярьги. Самай эста учительсь Полина Зуева кой-мзярс ашезь работа—больничнайсоль. И сембе урокнень вастозонза вятезень Нина Викторовна.
«Сяшкава тусь мялезон практикась. Бта эхянь учитель улень! Тонафнихнень мархта курокста мунь марстонь кяль»,—лятфни Нина Лукашенко.
Высшай образованиять колга дипломть получамдонза меле сон кой-мзярс ащесь кудса, сяс мес эста од тядяль ни—Лукашенкотнень шачсь васенце стирнясна. Мзярда Христинати топодсь киза пяле мархта, Нина Викторовна ушедсь работама школаса. Тя ульсь 1991 кизоня. Районца од специалистти азозь, што ули мокшень кялень и мокшэрзянь литературань учителень васта ёмла родинасонза—Сузгярьгса. Тянь колга кулять мокшавась васьфтезе кенярдезь!
Аф аньцек урокт вятсь, сонь путозь 6-це классти класснай руководителькс.
Колмогемоньда лама киза ётась ся пингста. Нина Лукашенко няфтезе прянц асу, эсь тевонь содай профессионалкс, творческяй ломанькс, эрь уроконц сон арьсекшнесы инголенди. Стане, штоба иттне шарьхкоделезь темать. Мокшень кяльсь теенза ульсь и лядонды инь оцю козяшикс.
—Родной кяленьке пяк мазы, культураньке аш ни кодама козя. И синь ванфтомат и кельгомат. Штоба шабатне шачемдост меле кулелезь мокшень кяльть, сон тонафнема идень садса, школаса, вузса,—корхтай учительсь.
Мзяра ученик тонафтсь тняра кизоста? Пяк лама! Кода класснай руководитель, школаста оцю эряфс нолдась аф фкя класс. И вестевок (!) прязонза ашезь сашенда учителень тевонц лиянь лангс полафтомать колга мяль. Мокшавась сидеста азонды оцю спасиба судьбати, кона шачемстонза бславазе сонь улемс идень тонафтыкс, кучсь теенза ломатть, конат арасть тя тевса цебярь кепотьксокс.
Тяни Нина Викторовнань тевоц сядовок ответственнай, сон аф аньцек учитель, но и школань директорти заместитель. Но педагогсь тянь стакакс-сталмокс аф лувондсы. Эряви, кле, кельгомс тевцень и оцю мяльса тиендемс сонь.
Азома сявок, што Нина Лукашенко аноклась мокшень кяльть коряс районнай и республиканскяй олимпиадань лама участник, конатнень ёткса аф кржа сяськида и призёрда. Тяфта тевонзон вятьсыне тянивок. Эрь шиц арьсеф инголенди: урокт, олимпиадат, тонафнихнень экзаметтненди анокламасна.
Сузгярьге велень школаса тонафнихть аф аньцек эсь, но нинге кафта велень—Перхляень и Ключарёвань шабатне. Сембоц—76 ломань. Нина Викторовна вяти мокшень кялень и мокшэрзянь литературань урокт 5-це, 10-це и 11-це класснень эса.
Несколька кизода инголе учительсь сатозе васенце вастть родной кяльть коряс инь цебярь мастер-классонь профессиональнай мастерствань муниципальнай конкурсса, омбоце вастть—«Родной кялень инь цебярь кабинет» республиканскяй конкурсса, арсесь Рузаевскяй райононь инь цебярь учителькс «Учитель года» конкурсса, меле сувсесь республикань вете инь цебярь учительхнень ёткс. Фалу ётни квалификациянь касфтомань курст, примси участия конференциятнень, семинархнень эса.
А нинге сонь мазы вайгялец. Лия учительхнень мархта якай Рузаевкав, коса омбоце кизось синь няфнесазь самодеятельнай маштомошиснон: морсихть морот, лувондыхть стихотвореният.
Учительсь семьянц мархта эряй Сузгярьгса тядянь-алянь кудса. Мирдец, Сергей Лукашенко, Кемеровскяй областень. Сергей Петрович—зрнянь кядь строитель, машты лама тевса. Якай работама Москуву.
Лукашенкотнень оцю стирьсна Христина Сергеевна—юрист, семьянц мархта эряй Москуса. Сон и мирдец казсть тядянзонды-алянзонды уноконя, конань лемоц Матвей. Христинань сазороц Дарья Саранскяйса фармацевт.
Акат-сазорхт кельгсазь мокшень кяльть, корхтайхть мокшекс. Сонь лац шарьхкодьсы и Нина Викторовнань мирдец. Уноксна Матвей Сузгярьгса ётафни лама пинге.
Нина Лукашенко, кода и эрь мокшавась, пяк кельгсы пидеманц-панеманц. Кургонятне, мокшень эчке пачатне шранц лангсот аф аньцек праздникста, но и стак шиня.
Седи ваксста поздравляндасаськ Нина Викторовнань и сембе учительхнень малаткшни иласнон мархта!
Татьяна АЛЬШИНА.