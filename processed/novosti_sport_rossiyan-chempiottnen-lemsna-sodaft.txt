Россиянь чемпиоттнень лемсна содафт
9-10 мартста Саранскяйса ётафтовсь конькаса синхроннайста курькснемать коряс Россиянь чемпионатсь. «Огарёв Арена» универсальнай залть эенц лангса сяськомать инкса тюрсь 18 командаста пцтай 500 спортсмен, конат сашендсть 13 регионцта. Цебярьхнень ёткста инь цебярьхне няфтезь эсь маштомошиснон нюрьхкяня и произвольнай программатнень эса. Азсаськ, што республикасонк ня пялькстоматне ётафтовсть нилецеда ни.
—Тейнек оцю честь ётафнемс тяфтама серень пялькстомат. Эрь мезне—тя эйть лангса театра, кона салай мяль. Минь карматама старандама сяда товга ётафнемс синь тяфтама жа серьса,—азозе МР-нь спортонь министрсь Ольга Игошева.
Кафта шиньберьф трибунатнень лангса пуромкшнесь аф кржа болельщик. Синь сашендсть налхкш мархта, кайгиста юватькшнезь кельгови командаснон лемснон, кепсезь вяри флакнень. Фигурнайста курькснемань кельгихненди пялькстоматне арасть афкуксонь илакс.
Сяськикс лиссть: спортонь мастеронди кандидаттнень ёткса—«Юность» командась (Свердловскяй областсь), спортонь мастерхнень ёткса—«Парадиз» командась (Санкт-Петербург ошсь).
—Курькснемань программать шумордамдонза меле стирнятнень сельмосна пяшксетольхть сельмоведьта,—азозе питерскяй «Парадизть» участницанзон ёткста фкясь.—Тя ся, мезти минь молеме сезононьберьф.
Отмечафоль и Мордовиянь «Лексема» командась. Пресс-конференциять пингста главнай судьясь Владислава Глазкова азондсь саранскяй воспитанницатнень мялень салай выступленияснон колга, но, ужяленди, фигуристкатненди ашезь удала пялькстомс медальхнень инкса.