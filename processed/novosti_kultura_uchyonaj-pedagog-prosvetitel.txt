УЧЁНАЙ, ПЕДАГОГ, ПРОСВЕТИТЕЛЬ…
24 июльста А.С.Пушкинонь лемса Национальнай библиотекаса ётафтовсь «Учёнай, педагог, просветитель» лем ала Мялямонь илядь. Сон лемтьфоль мокшэрзянь содаф литературоведть, литературнай критикть, писательть, наукань деятельть, педагогть, СССР-нь Писателень союзонь членть, филологическяй наукань докторть, профессорть Василий Владимирович Горбуновонь шачема шиста 110 кизонь топодемати.
Творческяй илать аноклазь и ётафтозь библиотекань национальнай и краеведческяй отделонь сотрудникне. Мероприятиять пингста Василий Владимирович Горбуновонь личностенц, литературнай и научнай сатфксонзон колга эсь мяльснон азозь Мордовиянь литературань, наукань и национальнай культурань деятельхне. Тяфта жа пуромфне ванозь книгань и научнай журналонь выставкать, коса печатлафтольхть юбилярть трудонза.
Мялямонь илядть панжезе А.С.Пушкинонь лемса библиотекань национальнай и краеведческяй литературань отделонь заведующайсь Надежда Бочканова. Сон пачфтезе пуромфненди: кле, учёнайсь и писательсь Василий Владимирович Горбунов эряфонц кувалмоста сёрмадсь и печатлась 100-да лама научно-литературнай работа. Синь занясть няевикс васта странань и республикань образованияса, литературоведенияса, литературнай критикаса, прозаса и драматургияса. Сяс ули кода азомс: Василий Владимирович Горбунов ульсь и лядсь народть мялямса афкуксонь учёнайкс, педагогокс и просветителькс!
Научнай доклад стане жа тись национальнай и краеведческяй литературань отделонь главнай библиотекарсь Валентина Бояркина. Эсонза сон келиста няфтезень В.В.Горбуновонь эряфонь, наукань и литературань аф тёждя кинзон. Но, ётамок синь, Василий Горбунов сембе пингс лядсь народть мялямса, а тяфта жа Россиянь и Мордовиянь наукать и литературать историяса. Тянь колга азондыхть «Мокшэрзянь литературань касомань-вииямань китне», «Эреклаф народонь литература», «Мокшэрзянь народонь моротне», «Эряфть вайгялец» и лия научно-литературнай работанза. Синь коряваст мокшэрзянь литературать тонафнесазь студенттне республикань высшай учебнай заведениятнень эса.
Тяфта жа оцю оценка В.В.Горбуновонь личностенцты, научнай и литературнай сатфксонзонды макссть Мордовскяй (мокшень и эрзянь) народть Межрегиональнай общественнай организациянц Исполкомонц председателец Татьяна Ларина, «Эрзянь авань Ассоциация» Мордовиянь общественнай организациять председателец Раиса Щанкина, А.С.Пушкинонь лемса Национальнай библиотекань ведущай специалистсь Лариса Гаршина, Мордовиянь содаф поэтсь Мария Левщанова и ламотне лиятне.
Владимир НЕСТЕРОВ.
Минь справканьке:
В.В.Горбунов шачсь 1914 кизонь 31 июльста Нижегородскяй губерниянь Лукояновскяй уездонь Лобаски велеса (тяни Мордовия Республикань Ичалковскяй районць) крестьянинонь семьяса. 1928 кизоня аделазе начальнай школать, 1930 кизоня—Лукояновскяй уездонь крестьянинонь од ломанень Большеаратскяй школать. 1933 кизоня ушедсь тонафнема Саранскяй пединститутонь литературнай факультетонь мокшэрзянь отделенияса. Шумордамдонза меле 1940-1944 кизотнень работась преподавателькс Саранскяй и Инсарскяй педучилищатнень эса, сяльде—Инсарскяй РОНО-нь заведующайкс.
1945 кизоста сявомок работась ВКП(б)-нь Мордовскяй обкомса 1-це секретарень помощникокс, тонафнесь партийнай высшай школаса. 1950-1959 кизотнень покодсь Мордовиянь Министронь Советть видеса кялень, литературань, историянь и экономикань НИИ-нь директоркс, сяльде—Н.П.Огарёвонь лемса Мордовиянь госуниверситетса доцентокс. 1972 кизоня, улемок ни филологическяй наукань докторкс, кочкафоль РСФСР-нь Просвещениянь министерствань тядянь-алянь кялень и литературань НИИ-са секторонь заведующайкс.
Инь содаф трудонза: «Мордовская советская литература» (1952 кизось), «Поэзия—душа народа» (1973 кизось), «История мордовской литературы», «Изучение родных литератур в национальных школах РСФСР» (1982 кизось), «Эрямонь юртсо» и «Кадалиця» пьесатне (1968 кизось).
В.В.Горбунов казьфоль К.Д.Ушинскяень медаленц мархта, «Народнай просвещениянь отличник» знакса, РСФСР-нь Просвещениянь министерствань и Мордовскяй АССР-нь Верховнай Советонь Президиумонь Почётнай грамотаса и государственнай лия оцю казнеса.
Кулось 1983 кизонь 11 декабрьста Москуса. Калмаф Саранскяйса.