Инсарскяй районца кочкаф од оцюня
11 октябрьста Инсараса ётафтовсь депутатонь районнай советть аф очередной сессияц. Работасонза примасть участия МР-нь Госсобраниять Председателец Владимир Чибиркин, Мордовиянь экономикань, торговлянь и предпринимательствань министрть васенце заместителец Александр Анохин, ошень и велень поселениятнень оцюнясна, депутатт.
Сессияса ванфоль Инсарскяй райононь оцюнянь кочкамать колга кизефкссь. Лятфтасаськ, ингольдень оцюнясь Харис Якуббаев кадозень полномочиянзон 2024 кизонь 12 августста.
Райононь руководителень вастти эсь кандидатураснон лихнезь ниле ломатть. Тя должностти кочкаф Алексей Миточкин. Инксонза вайгяльснон максозь 13 депутатсь.
Алексей Миточкинонь лемоц республикасонк содаф. 2017 кизоста сявомок 2022 кизоти молемс сон ётнесь государственнай гражданскяй служба МР-нь Жилищно-коммунальнай хозяйствань, энергетикань и населениять гражданскяй араламань министерстваса, министрти заместителель. 2022 кизоста сявомок 2024 кизоти молемс ульсь Мордовиянь гражданскяй оборонань тефнень и чрезвычайнай ситуациятнень коряс Госкомитетонь председательти васенце заместителькс. 2024 кизоста сявомок занцезе Инсарскяй муниципальнай райононь оцюнять васенце заместителенц вастонц. Рьвяяф, касфты колма итть.
МР-нь Оцюнять Артём Здуновонь лемста райононь од руководительть поздравляндазе Владимир Чибиркин. Сон кошардозень депутаттнень лезнемс оцюняти районть инголе ащи задачатнень решандамаса. А эздост пяк лама. Васенце вастсот, водоснабжениять мархта сотф кизефксне. Районти эряви сувамс «Ару ведь» федеральнай проектти.
Инсарскяй районца шинь повесткаса—транспортнай обеспечениять, населениять медицинскяй обслуживаниянц цебярьгофнемасна, китнень петемасна, аварийнай эряма вастста ломаттнень ётафтомасна, территориятнень петемасна-мазоптомасна. Тяфта, тяниень пингть оцю строяма мольфтеви Инсарань Центральнай площадьса. Проектсь лиссь сяськикс всероссийскяй конкурсса, конань ётафтозе Россиянь Строительствань и жилищно-коммунальнай хозяйствань министерствась.
Инсарскяй районць ся аймакнень ёткста, конатнень аш бюджетнай шумосна, сон машты ярмаконь добувама, нажятькшнемок бизнес-сообществати.
Одс кочкаф оцюнясь спасибась депутатскяй корпусти довериянкса и надияфтсь честнайста и седикс-ваймокс трудендамс районть и республикать панчфокс панжеманкса.