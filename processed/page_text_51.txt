Ётай недялять, 9-11 октябрьста, Саранскяйса, ётафтовсь Мордовскяй (мокшень и эрзянь) народть Межрегиональнай общественнай организациянц VIII съездоц, кона каннесь «Тяниень пингонь вызофнень пингста мокшэрзянь народть марстомомац и российскяй нациять марстоньшинц кемокстамац» лем.
Васенце шиня, 9 октябрьста, пуромфнень учезень культурнай программась. Тяда башка, А.С.Пушкинонь лемса национальнай библиотекаса ётафтовсь Мордовскяй (мокшень и эрзянь) народть Межрегиональнай общественнай организациянц Исполкомонц заседанияц, конань пингста ванфоль лама таколфты кизефкс.
Омбоце шиня, 10 октябрьста, И.М.Яушевонь лемса оперань и балетонь государственнай театрав нинге шобдава ушедсть сама VIII съездонь участникне.
Театраса работасть декоративно-прикладной творчествань и народно-художественнай промыслань выставка-ярмарка, мокшетнень и эрзятнень историяснонды лемтьф документальнай и фотоматериалонь выставкат, мишендевсть книгат, конат нолявихть миньцонк.
Пленарнай заседаниясь ушедсь съездть панжеманц эзда. Сценать лангс тертьфтольхть Мордовскяй (мокшень и эрзянь) народть Межрегиональнай общественнай организациянц председателец Юрий Мишанин и тя организациять Исполнительнай комитетонц председателец Татьяна Ларина.
—Кельгома ялгат! Вечкевикс оят! Дорогие друзья! Седи ваксста азан приветствиянь валхт VIII съездть делегатонзонды, наблюдательхненди и инжихненди, оцю мяльса васьфттядязь мокшэрзянь масторть лангса!—пшкядсь пуромфненди Юрий Мишанин.—Съездти анокламста ётафтовсь 70-да лама собрания и конференция Межрегиональнай общественнай организациять региональнай и местнай отделениянзон эса. Исполкому саф протоколхнень коряс кочкаф 351 делегат и тертьф 337 инжи.
Сяда тов сон азозень сятнень лемснон, кит кочкафт съездть Президиумозонза. Нят: Мордовия Республикань Оцюнясь Артём Здунов, Мордовия Республикань Государственнай Собраниять Председателец Владимир Чибиркин, Российскяй Федерациянь сенаторсь, Российскяй Федерациянь финно-угорскяй нароттнень Ассоциацияснон председателец Пётр Тултаев, Национальносттнень тевснон коряс федеральнай агентствать руководителенц заместителец Станислав Бедкин, Мордовия Республикать эзга главнай федеральнай инспекторсь Анатолий Гулин, вяре азф общественнай организациять председателец Юрий Мишанин, тя организациять Исполкомонц председателец Татьяна Ларина, Саранскяй и Мордовскяй митрополитсь Зиновий.
Синь тертьфтольхть сценать лангс. Вал максфоль Мордовия Республикань Оцюняти Артём Здуновонди.
Артём Алексеевич ушедозе эсь корхтаманц эрзянь и мокшень кяльса:
—Вечкевикс мокшот ды эрзят, кельгома ялгат, мельвановикс оят,—мярьгсь сон.—Кенярдезь азан приветствиянь валхт инжиень примай-васьфти мокшэрзянь масторса, атянтень атяснон модаснон лангса. Тейнек пяк важна содамс, што улихть ломатть, конат апак ватт мокшэрзянь масторть эзда ширеса эрямаснон лангс, мяляфтсазь эсь юрснон, ванфтсазь родной кяльснон, эсь койснон. Съездоньконь целец—вешемс и арьсемс тячиень шинь решеният сянкса, штоба ванфтомс Россиянь этноснень эзда фкя инь оцють, сонь аф материальнай этнокультурнай наследиянц.
МР-нь Оцюнясь пачфтсь Мордовия Республикань государственнай кяльхнень, национальнай культурать ванфтомаснон и виияфтомаснон коряс государственнай программать эряфс ётафтомац колга и мярьгсь, што кирдемат соткст Мордовскяй (мокшень и эрзянь) народть Межрегиональнай общественнай организациянц, мокшэрзянь национально-культурнай центратнень и автономиятнень мархта, конат работайхть ся региоттнень эса, коса компактнайста эряйхть мокшетне и эрзятне.
Артём Здунов китькстазе, што Россиянь Президентсь Владимир Путин 2025 кизоти молемс государственнай национальнай политикань Стратегиять эса путозень российскяй нациять этнокультурнай лама ширенц и марстоньшинц кемокстамаснон коряс задачатнень. Тя документсь примафоль Саранскяйса Россиянь Президентть видеса Межнациональнай соткснень коряс советть васенце заседаниясонза.
Инь важнай кизефкснень эзда фкясь—мокшень и эрзянь кяльхнень тонафнемасна, сяс мес патриотизмась и эсь странаценди кельгомась эвондакшнихть родной кяльти кельгомаста. И марса и кемоста ащема сятнень каршес, кит национальнай ширеть мяльса кирдезь корхтайхть Россиять пакшень пакш явфтоманц колга, кит васькафнихть граждаттнень праваснон люпштамаснон квалма и вятихть лия «равжа» тефт.
—Мзярс улихть лацонт аф озадонь седихть ащекшни ломатть, Мордовияса и эздонза ширеса, народоньке кармай эряма!—кемоста азозе республикань Оцюнясь.
Сяда тов сон казезень инь достойнайхнень. Ётксост Мордовскяй (мокшень и эрзянь) народть Межрегиональнай общественнай организациянц Исполкомонц председателец Татьяна Ларина. Татьяна Ивановна общественнай тефнень эса активнайкс улеманкса казьф Российскяй Федерациянь Президентть Благодарностенц мархта.
С.Д.Эрьзянь лемса Мордовскяй республиканскяй музейть декоративно-прикладной искусствань отделонц заведующаенцты, мокшавати Наталья Челмакинати максф «Мордовия Республикань культурань Заслуженнай работник» почётнай лемсь.
Оцю казнеть—«Мордовия Республикать касоманцты-виияманцты личнай путксонкса» Мордовия Республикань Оцюнять Почётнай знаконц мархта казьфт мокшаватне—Саранск ошень округонь «Высота» 15№ образованиянь центрань мокшень кялень, рузонь кялень и литературань учительсь Марина Миронова и Рузаевскяй муниципальнай райононь «Тяштеня» иттнень эстетическяй воспитандамань (национальнай культурань) центрать директороц Анна Тишкина.
«Мордовия Республикань Оцюнять премиянц лауреатоц» лемсь максф Мордовия Республикань Оцюнять видеса Ветеранонь консультативнай советонь членти, мокшаляти Анатолий Утешевонди.
Съездонь участникненди приветствиянь валхт азсь Российскяй Федерациянь сенаторсь, Российскяй Федерациянь финно-угорскяй нароттнень Ассоциацияснон председателец Пётр Тултаев. Сон морафтозе пуромфненди Российскяй Федерациянь Федеральнай Собраниянь Федерациянь Советть Председателенц Валентина Матвиенконь приветствиянц. Эсонза корхтавсь, што мокшэрзянь народсь славянскяй и лия нароттнень мархта тиезе странаньконь цивилизационнай и культурнай единай кодонц. Ётафтови съездсь заняй башка васта российскяй нациять марстоньшинц кемокстамаса.
Пётр Николаевич шарфтсь мяль сянди, што съездса примаф решениятне кармайхть улема лац-ряц арьсефокс, афкукс государственнайкс и ёнюкс, кода и фалу уленди мокшэрзянь народть эряфса. «Лама нациянь марстоньшиса народоньконь виец, Россиять виец!»—мярьгсь сон.
Съездс пуромфненди приветствиянь валхт азсть Мордовия Республикать эзга главнай федеральнай инспекторсь Анатолий Гулин, Саранскяй и Мордовскяй митрополитсь Зиновий.
Национальносттнень тевснон коряс федеральнай агентствать Руководителенц заместителец Станислав Бедкин мярьгсь, што мокшэрзянь народсь—инь оцюсь уральскяй языковой семьяса. Сон тиенди оцю путкс странать касфтоманцты-виияфтоманцты. Республикать ули уникальнай опытоц, кона лиятнень эзда яви пяк цебярь культуранц, пара вайме и инжиень примай-васьфти ломанензон мархта.
Залу пуромфне оцю мяльса ванозь Россиянь МИД-ть официальнай представителенц Мария Захаровать видеоприветствиянц. Мария Владимировна азозе, што сонь атяц—Юрий Захаров шачемас коре Самарскяй областень Степная Шентала мокшэрзянь велеста, сяс народоньконь культуранц  мархта сон содаф пяк лац. Надиян, кле, маластонь пингть тейне удалай улемс родной васттнень эса.
—Тяни марс пуропнесамазь марстонь кудоньконди, Россияти—козя культура мархта странати кельгомась. И тя культурать пуроптоманцты оцю путкс тисть, тяконь лувксса, мокшетне и эрзятне,—мярьгсь Мария Захарова.
Шинь повесткати сувафтф омбоце кизефксокс ульсь Мордовскяй (мокшень и эрзянь) народть Межрегиональнай общественнай организациянц председателенц Юрий Мишанинонь отчётнай докладоц.
Юрий Александрович башка мяль шарфтсь сянди, мезе организациясь тись и сатсь VII съездтта меле и мезе теенза тиема маластонь вете кизотнень.
—Мордвась—мокшетне и эрзятне—Россиянь финно-угратнень ёткста лувксс коре инь оцю народсь, а Межрегиональнай организацияньке работай пцтай марнек Россияса,—мярьгсь сон.
—Российскяй духовно-нравственнай традиционнай питнишитнень ванфтомасна и виияфтомасна—съездть работаса «седикуцюнясь». Самай тянди ащема васенце вастса мокшэрзянь народть марстомомаса. Общественнай организациясь вятьсы эсь работанц странань Конституциять, государственнай национальнай политикань Стратегиять и основополагающай лия документтнень коряс.
Тячиень эряфсь тиенди тейнек вызофт, конатнень лангс старандатама курокста шарфтомс мяль. Каршек ащетяма сятненди, кит ёрасть явфтомс мокшэрзятнень. Марса марнек странать мархта активнайста няфтеськ пряньконь Россиянь Президентонь кочкаматнень эса Владимир Путинонь командасонза. Организацияньке кирдезе Президентть специальнай военнай операциять колга решениянц ширенц, активистоньке аф весть кочксесть ярмак, якасть СВО-нь зонав техническяй средства и гуманитарнай груз мархта,—поладозе Юрий Мишанин.
Юрий Александрович башка оцю мяль шарфтсь общественнай организациятнень и Мордовиянь властень оргаттнень ёткса сотксонь кирдемать эрявиксшинцты. Азсь благодарностень валхт республикань Оцюняти Артём Здуновонди лезксонкса и ширень кирдеманкса.
Китькстафоль, што мокшень и эрзянь алятне и цёратне примайхть участия специальнай военнай операцияса, няфнемок пряснон аф пели ломанькс.
Отчётнай докладса пачфтьфоль, што Россияса покоди 51 этнокультурнай организация, конат кочксихть перьфкаст тёжятть ломань. Организациять Исполкомоц сембоса лезни теест. Азфоль и ся, што тядде «Шумбрат» илась васенцеда ётафтовсь Челябинскяй областьса и Владимирса.
Сяда тов кочкафоль общественнай организацияти председатель. Съездонь делегаттне, кода фкя, максозь эсь вайгяльснон тяниень председательть Юрий Мишанинонь инкса. Сон азсь благодарностень валхт довериянкса и мярьгсь: «Сяда тов карман работама мокшэрзянь народть эряфонц цебярьгофнеманкса!»
Тяда меле пленарнай заседанияса тисть выступленият делегаттне. Ётксост Российскяй Федерациянь сенаторсь, Российскяй Федерациянь финно-угорскяй нароттнень Ассоциацияснон председателец Пётр Тултаев, Мордовия Республикань культурань, национальнай политикань и архивнай тевонь министрсь Светлана Баулина, Мордовиянь Госсобраниянь депутатсь Евгений Ледяйкин, Мордовия Республикань образованиянь министрсь Елена Солдатова, региональнай общественнай организациятнень председательсна и руководительсна. Выступандайхнень ётксоль и специальнай военнай операциянь ветеранць Юрий Полобичев. Юрий Николаевич азсь оцю спасиба республикань руководствати, эряйхненди СВО-нь участникненди лезнеманкса, ширеснон кирдеманкса.
Юрий Полобичев доброволецокс тушендсь «лентанять» фталу, коса позывноец ульсь «Эрзя». Юрий Николаевич китькстазе, што родной кяльть боецне сидеста нолясазь тевс рацияса информациять максомста. Ули кода азомс, кле, што мокшэрзянь кяльхне аралакшнихть эряфт. И улихть тоса и «Мордвин», и «Мокша» позывной мархта боецт.
Сембе доклаттнень кулхцондомдост меле съездсь шумордазе омбоце шинь работанц.
Тяда меле ульсь «Вастома» национальнай культурань и народнай творчествань фестивальсь, конань эса примасть участия Мордовия Республикань артисттне и творческяй коллектифне.
Колмоце шиня, 11 октябрьста, съездсь поладовсь. Васенда работась мольфтевсь ниле секциява, а шить омбоце пялестонза сембе пуромсть И.М.Яушевонь лемса оперань и балетонь государственнай театрав пленарнай заседанияс.
Кулхцонтфтольхть секциятнень руководительснон отчётсна, а меле примафоль Мордовскяй (мокшень и эрзянь) народть Межрегиональнай общественнай организациянц VIII съездонц Резолюцияц.
Примаф Резолюцияса азф, што съездсь шарфни башка мяль Российскяй Федерациянь лама нациянь народть марстоньшинц обеспечендаманц коряс работати, общероссийскяй гражданскяй идентичностть виияфтоманцты, межнациональнай, этноконфессиональнай ширеть мяльса кирдезь дискриминациянь и экстремизмань тяряфтоматнень аф нолдамаснонды.
Сяда тов работама общероссийскяй гражданскяй идентичностть и мокшэрзянь народть этническяй самосознаниянц кемокстамаснон, национальнай культурать и российскяй духовно-нравственнай питнишитнень ванфтомаснон, поликультурнай пространстваса родной кяльть тевс ноляманц коряс.
VIII съездта меле сембонди путома инголест од тефт и задачат, арьсема афсатыкснень машфтомаснон колга. И работама марстонь вийса и ожань илештезь!
Кочкафоль Межрегиональнай организацияти од Исполком и теенза председатель. Тя вастть занязе Татьяна Ларина. Секретарькс кочкаф Татьяна Ширманкина. Сувафтфтольхть полафткст организациять лемс. Тяни сон вов кодама: Мордовскяй народть Межрегиональнай общественнай организацияц.
Тянь мархта VIII съездсь шумордазе эсь работанц.
Татьяна АЛЬШИНА.