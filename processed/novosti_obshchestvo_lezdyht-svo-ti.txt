Лездыхть СВО-ти
OLYMPUS DIGITAL CAMERA
Атерь велень 2№ средняй общеобразовательнай школань тонафтыхне, тонафнихне, техническяй работникне, иттнень тядясна-алясна эрь шиня кодайхть маскировочнай сетьть сятненди, кит тяниень пингть специальнай военнай операцияса тюрихть нацисттнень каршес и ащихть Россиять воляшинц инкса. Тя тевть вятьсы технологиянь учительсь, педагогическяй трудонь ветеранць Н.В.Беляйкина.
—Маскировочнай сетьта минь кодаме пяк лама,—корхтай Наталья Васильевна.—Улема, сяда ведьгемоньшка ни прважаме фронту. Кивок школаса аф атказай лездомс. Эрь ученикть, учительть ули путксоц сетень кодамати.
Тяда башка, Н.В.Беляйкинась сонць стай снайперскяй костюпт, нашлемникт. Материалть рамамаса лезнихть школань тонафтыхне, иттнень тядясна-алясна. Кепотьксонди, аф кунара эрявикс тя тевса оцю лезкс макссь географиянь тонафтысь С.А.Шапошникова. Тяфта жа школась кочкси гуманитарнай лезкс СВО-нь участникненди. Аф юкснесазь выпускникнень. Теест кучсихть посылкат. Иттне тяшнихть сёрмат, прважсихть открыткат, рисункат.
Кода азозе Н.В.Беляйкинась, маскировочнай сетень кодамась ашезь лоткафнев мзярдовок. Кизонь каникулатнень пингста шабатне сашендсть практикас и кодасть сетьт. Оцю илатнень пингста лисендсть райцентрань площади, идень площадкатненди сетень кодама. Кепотьксонди, «Пачань ши» гастрономическяй фестивальть пингста, кона ётафтовсь Атерьса 10 августста, маскировочнай сетень кодамаса ломаттне арсесть очередьс. Атерь велень 2№ средняй общеобразовательнай школаса ученикта башка активнай участия тя тевса примсихть А.И.Надина, Н.К.Байкова, Т.М.Корнетова, Н.В.Малькина, Т.А.Шляпникова и ламотне лиятне.
Специальнай военнай операциянь участникне, сяда сидеста тя школань выпускникне, тячиень тонафнихнень алясна, брадсна, мзярда сашендыхть отпускс, сувсихть школав, васьфнихть иттнень и синь тонафтыснон мархта, пачфнихть сянь квалма, кода тюрихть нацисттнень каршес. Азонкшнихть сюконямань валхт школань коллективти маскировочнай сетьтнень, посылкатнень и седиень токай лямбе сёрматнень инкса. Синь кеподихть мяль и макс-
сихть вийхть.
Илья Вешкин.
Снимкаса: Атерь велень 2№ средняй общеобразовательнай школань тонафтыхне Н.В.Малькина, Н.В.Беляйкина и Т.А.Шляпникова кодайхть маскировочнай сеть.