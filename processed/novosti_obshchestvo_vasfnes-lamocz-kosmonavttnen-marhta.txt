ВАСЬФНЕСЬ ЛАМОЦ КОСМОНАВТТНЕНЬ МАРХТА
Аф кунара «Мокшень правдать» редакциязонза сашендсь инжи—мокшалясь Василий Макеев. Фалу оцю мяльса васьфнесаськ тяфтама ломаттнень, а нинге, кда синь маштыхть азондома, эста аньцек кулхцондолеть эсост. Вов и Василий Лаврентьевичень мархта газетаньконь корреспондентоц корхнесь мянь несколька частт. Но тя пингсь аф ётазь, а лиезь лийсь, сяс мес Василий Макеев пачфтсь лама мезе мялень салай. Тя сембось аф тялькфтави аф шта газетань, нльне журналонь башка материалс. Мокшалять лятфнеманзонды эряви башка книганя. И сон, конешна, курокста мулезе морафтыенц.
Ванды, 12 апрельста, Космонавтикань шись, а тячиень героеньконь эряфста несколька кизотне кемоста сотфт тянь мархта. Тяньге колга кой-мезе пачфттяма материалса. А ушедсаськ сонь Василий Лаврентьевичень идькс пингонц эзда.
Шачсь-кассь Василий Макеев Старошайговскяй (эстонь Мельцанскяй) райононь Кулдым велеса 1948 кизоня. Башка мяль шарфтан сянди, што Василий Лаврентьевич пяк лац содасы родонц-пляманц историянц. Азондсь атянц, бабанц, щятянц, щаванц и синь эряфснон-ащефснон колга. Эстокиге шарьхкодине: корхни ялгазе тянь крхкаста тонафнезе, сон аф сятнень эзда, кинди мярьгихть «родонь-плямань аф содай Иван».
Эряфонь китне-яттне Василий Макеевонь алянц, Лаврентий Гавриловичень, и тядянц, Прасковья Сергеевнань (стирень фамилияц Лушкина, Кулдыму сявфоль рьвянякс Лемдяйста), пачфнезень мянь Москуву, коса и сатозень синь Великай Отечественнай войнась. Лаврентий Макеев покодсь шарикоподшипниковай заводса, сонь ульсь «бронец», но мокшалясь несколькаксть сашендсь военкомату и эняльдсь прважамс сонь аеркс врагть каршес тюрема.
Прасковья Сергеевна колма идензон мархта мрдась Кулдыму, а семьянь азорсь сембе сяка сёрматфтсь пря эсь мяльс коре тумс фронту. Но лиссь стане, што Лаврентий Гаврилович прважафоль Фрунзень лемса Академиять мархта, кона тусь эвакуацияс Ташкенту. Тоса мокшалясь ульсь войнать шумордамс. Демобилизацияда меле, 1946 кизоня, мрдась Москуву. Сась семьянц инкса Кулдыму, а рьвац азозе, што оцю ошу аф моли. Меколи Лаврентий Макеев сонцьке мрдась Мордовияв.
Василий Лаврентьевич шачсь странаньконь аф тёждя пингстонза—Великай Отечественнай войнада мельдень кизотнень. Макеефнень семьяса ульсь нилеце шабакс (сембоц эздост ветель). Семьянь азорсь зрнянь кядь ломанель: узерсь, инзедемась, пилась налхкозь налхксть кядьсонза. Строясь-шапсь семьянцты куд.
Идень мялямсь сембода кеме. Тянемс Василий Лаврентьевич кельгозь лятфнесы тядянь-алянь кудть, сонь эрь уженянц.
«Вов тяса ащесь пянакудсь, а вов тяса—шрась»,—азондсь сон.
1955 кизоня Вася Макеев ушедсь тонафнема Кулдымонь 8 кизонь школаса. Но сон ни лац-ряц аноклафоль васенце классти: маштсь морафтома, лувома, содазе умножениянь таблицать.
«Тонафнень тёждяста, сяс мес венемонь содамошитненди. А школав молемати анокламань альняказе Алексей. Макссесь заданият, меле проверсезень синь»,—мярьгсь Василий Лаврентьевич.
Инголи иттне кудса пяк лезнесть тядяснонды-аляснонды. Кой-коста тядяц, Прасковья Сергеевна, мярьголь Васянди, што ванды школав молемс аф удалай. Сявсак, кле, тачкать и усксят тише. А Алексей саворне пшкяди дуганнянцты: «Тят споря тядяньконь мархта, тят аза каршек вал. Ванды архт школав, а тефнень мон тисайне».
Василий Макеев кельгозень книгатнень, морафнезень синь пяк курокста. Ветеце класса тонафнемста сашендсь велень библиотекав и сявондсь несколькань книга. Библиотекарсь Надежда Родькина дивандакшнесь, што омбоце, колмоце шиня каннезень синь меки. Кали морафтозень ни сембонь? Нльне проверка тиендсь: эняльдсь азондомс мезень колга тяштьф эсост.
Мяльс туф книгатнень эзда мокшалясь тянемс мяляфтсы Владимир Клавдиевич Арсеньевонь «Дерсу Узала. Из воспоминаний о путешествии по Уссурийскому краю в 1907 году» повестенц, кона тяштьф Уссурийскяй крайса исследовательскяй событиятнень коряс.
«Улема, тя книгась кой-конашкада и ладязе-тиезе сай пингонь эряфозень»,—китькстазе Василий Лаврентьевич.
Школаса тонафнить Василий Макеевонь фотографияц нюрьгсь Почётонь доскаса. 8-це классть шумордамдонза меле Василий ушедсь якама Мельцаны велень средняй школав.
Кулдымонь мокшень цёрась венемсь содамошитненди, сяс Саранскяйса поступась Машиностроительнай техникуму, кона панжевсь ёфси аф кунара. Василий Макеев кочказе сварочнай производствать.
Тонафнесь колма кизот, а меле сась пинге служамс армияса. Самай сон сотозе Василий Лаврентьевичень эряфонц космонавтикать мархта—воинскяй шумонц кафта кизот пяшкотькшнезе Казахстанонь Байконурса ракетнай войскатнень эса. Техникумса тонафнеманц шумордазе меле.
Мордовияста Казахстану сявсть колмогемоньшка ломань, но сяльде сембе явфтольхть тя или тона частьтнень эзга. Василий Макеев повсь площадкати, коста лийкснесть ракетатне.
Мезе стамсь сргоземс и срхкамс 45 секундаста, мзярс старшинать кядьса палы сардонясь, тяньге Василий Лаврентьевич мяляфтсы тянемс! Сонь эстокиге кучезь учебнай школав, коса тонафнесь 8 кофт.
Василий Макеев васенда ефрейтороль (тя, кле, мзярда макссть фкя лычка). Армияста демобилизацияти пачкодсь старшай сержантонь званияти.
Сон и лия солдат-ялганза тонафнезь техникать, конань мархта меле работасть.
1968-1969 кизотнень, Василий Лаврентьевич ульсь боевой расчётонь командиркс и примась участия содаф космонавттнень космическяй корабльса и спутникнень менели нолдамасост.
И нинге. Мордовиянь цёрась ульсь комсомольскяй организациянь секретарькс.
Шамада шамас мокшалясь васьфнесь Владимир Шаталовонь, Георгий Береговоень, Борис Волыновонь, Алексей Елисеевонь, Евгений Хруновонь, Георгий Шонинонь и лия космонавттнень мархта. Ся пингста ётась пяк лама киза, а Василий Лаврентьевич ванфтсыне синь автографснон. Сянь, конань максозе Георгий Береговой, каннезе редакцияв. Георгий Тимофеевич менели нолдафоль 1968 кизоня октябрьста, ульсь тоса 3 суткат 22 част 50 минута, сон—Союз-3-ть командироцоль.
Инь таколфтыкс ульсь ся шись, мзярда ракетась нолявсь менели. Нолдамати пуромкшнесть сембе, кит сонь аноклакшнезь. Василий Макеев ракетань кочкайхнень ётксоль, боевой расчётонь командироль, видесонза работасть 5 ломатть, сяс синьге корабльть стартонь шистонза ся маласотольхть.
Корхни ялганьконди армияса служамань 2 кизотне ётасть курокста. Мярьгондсть теенза демобилизацияда меле поступамс военнай училищав, но сон мрдась шачема шири.
Саранскяйса шумордазе Машиностроительнай техникумть, максозень экзаметтнень, получась диплом. Ушедсь работама «Центролит» заводса, эрясь радня ширеса. Шумордазе Н.П.Огарёвонь лемса Мордовскяй государственнай университетонь физическяй факультетть.
Сяда тов пуроптсь семья—арась содафокс Темниковскяй районцта мазы стирть Маргарита Филипповать мархта. Киза васьфнесть, а 1970 кизоть песта Маргарита Антоновна и Василий Лаврентьевич рьвяясть.
Макеефнень кафта идьсна. Стирьсна, Ольга Вавилина—Мордовия Республикань Заслуженнай врач, Мордовия Республикань Здравоохранениянь министерствань главнай специалист. Цёрасна, Вадим Васильевич, работай «Октябрьская» Агрофирмаса. Сонць Василий Лаврентьевич—трудонь ветеран, совестьс коре и виень аф ужяльдезь работцесь несколька вастса. И вов ни 16-це кизось мокшалясь—«Октябрьская» Агрофирмаса экологиять, трудть ванфтоманц и пожарнай безопасностть коряс инженер.
Макеефнень вете уноксна, ули уноконь идьсна.
Маргарита Антоновна пенсияса, но тевфтома аф ащекшни—тиенди мазы някат. Тяда башка, мирттне-рьвятне, идьсна и уноксна ётка пингста сидеста улендихть дачаса, кона Саранскяйть маласа. Тундаста сявомок сёксень кельмотнень самс дачась вайси панчфнень потмос, а панденятнень лангса касыхть модамарьхть, перень сёрот.
Василий Лаврентьевич лувсы эсь прянц павазу ломанькс. Эряфсонза васьфнесь лама цебярь ломань, покодсь виень аф ужяльдезь. Вов ни ведьгемоньда лама киза марсот рьванц, Маргарита Антоновнань мархта. Козяшикс теест ащихть идьсна, уноксна, уноконь иднясна. Мезе, кле, нинге эряви?
Татьяна АЛЬШИНА.