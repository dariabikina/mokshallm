Атерьса ётафтовсь «Пачань ши»
Стака мумс Атерьса мокшава, кона афоль машта пачань пидема. Эрь кудазоравать сонцень рецептоц. Пачатнень аноклакшнесазь илас, инжиень васьфтемс-каванямс. Тя ярхцамбяльсь кунара ни арась тяса эсь лацонь брендокс. Аф стак эвондась кой ётафнемс Атерьса «Пачань ши» ила. Гастрономическяй тя фестивальсь тядде ульсь 10 августста и пуропнесь лама ломань. Почётнай инжихнень ётксольхть Мордовия Республикань Оцюнять Советникоц Сергей Неяскин, Атюрьевскяй райононь Депутатонь советть председателец Татьяна Волкова, Атерень Покровскяй храмонь настоятельсь, протоирейсь Сергей Большаков и лиятне.
Эчкт и шуванят, сиволь и имож мархтот… Аньцек кодама пача ашель иласа. Праздникс сембе сафне каваняфтольхть топодемс. Тяда башка, пуромфненди ульсь кода варжамс и эсь вийснон пачань пидемаса, примамок участия мастер-класснень эса.
Национальнай ярхцамбяльснон, а стане жа эсь пересост касфтф козя урожайснон фестивальса няфтезь Атерень центральнай библиотекань сотрудникне, Каргоньжяень, Крхтажень, Перевесьянь, Оцю Шуструень, Кяшалонь, Стрельникавонь велень поселениятне. салась мяль «Пачань шись фотографияса» стендсь, кона азондсь сянь квалма, кода тяда ингольдень кизотнень ётафневсь тя илась районца. Няевикс вастсольхть Николай Шумкинонь шуфтста керсеф работанза, картинанза. Иласа примась участия и сонць мастерсь.
«Пачань ши» гастрономическяй фестивальть пингста идень спортонь школань тренерхне ётафтсть спортивнай пялькстомат. Гирянь кепсемаса васенце васттнень занязь Роман Полькин, Святослав Ульянов, Владимир Макашкин. Синь тонафнихть Атерень 1№, Крхтажень, Оцядувонь школатнень эса. Армрестлингса и масрестлингса налхксть аф аньцек иттне, но и оцюфне. Цебярь результатт сатсть Крхтаж велень средняй общеобразовательнай школань физвоспитаниянь учительсь С.И.Маскайкин, тонафнихне Святослав Ульянов, Даниил Хромцев, Владимир Шукшин, лиятне. Цёранятнень эзда шири ашесть ляда стирнятневок. Примеркс ялгаснонды арасть Виктория Артёмова, Елизавета Баранова, Ксения Сурайкина.
Атерень Культурань кудонь работникне анокласть цебярь концертнай программа, коса кайгсть мокшень, рузонь кяльса морот, иттне и оцюфне няфтьсть кштимат. Сембонь мяльс тусть Нина Шумкинать, Мария Алямкинат, Надежда Левановать, Евгений Шумкинонь, Николай Петровонь, Николай Пугаевонь, искусствань школань од артисттнень выступлениясна. Цебярь казнекс илас пуромфненди Мордовия Республикань Заслуженнай артисткать Инна Учватовать выступленияц.
«Пачань ши» фестивальса апак юкстактольхть и сят, кие тяниень пингть специальнай военнай операцияса, ванфнесы сетьме эряфоньконь и ащи Россиять воляшинц инкса. Сянкса, штоба примамс участия маскировочнай сетень кодамаса, ломаттне арсесть очередьс.
«Пачань шись» ётась мялень салайста, мяляфтовиста. И тянкса шнама валхт васендакиге азомат Культурань управлениянь оцюняти Е.П.Надинати, районнай библиотекати, искусствань школати.
Илья Вешкин.