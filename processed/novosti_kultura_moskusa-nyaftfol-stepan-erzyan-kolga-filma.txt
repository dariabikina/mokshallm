Москуса няфтьфоль Степан Эрьзянь колга фильма
Мордовиянь Оцюнясь Артём Здунов 2 апрельста примась участия «Степан Эрьзя. Долгий путь домой» 80 минутань кувалмоса фильмать премьернай няфтемасонза—сон ётафтовсь «Россия» Международнай выставкать-форумть площадкаса.
Уникальнай скульпторть и минь великай земляконьконь Степан Дмитриевич Эрьзянь колга васенце полнометражнай документально-игровой фильмать нилецекс пяльксоц ащи налхкомань, художественнай сценаста. Российскяй кинематографса тя васенце тяфтама картинась. Съёмкатнень эса примасть участия содаф российскяй актёрхне—Елизавета Арзамасова, Даниил Спиваковскяй. Станислав Дужников налхкозе скульпторть алянц роленц. Главнай рольсь сатсь Мокшэрзянь национальнай драматическяй театрань актёрти Павел Михайловонди.
Мокшэрзянь культурань ваймопожф премьернай няфтемас сафненди тись «Мерема» этнографическяй фольклорнай группась. Инжихнень приветствовандазь картинань тиихне и Мордовия Республикань Оцюнясь.
«Тячи ванцаськ фильмать эзда эсь мяленьконь-арьсеманьконь, а сяда тов, кеман, сон няфтеви марнек странать келес. Степан Дмитриевич Эрьзянь колга документальнай киноть ламотне няезь, а вов налхкоманнесь—тя мезе-бди одня. Темась шарфты мяль, сон интереснай, земляконьке—мировой серень ломань, содаф аф фкя континентса,—мярьгсь Артём Здунов.—Мордовияса обязательна карматама виияфнемонза киноиндустриять! Минь кельгсаськ киноть, кельгсаськ Степан Дмитриевич Эрьзянь, кельгсаськ Мордовиять!»
Содаф земляконьке и картинать тииензон ёткста фкясь Станислав Дужников спасибась Мордовиянь Оцюняти проектть ширенц кирдеманкса и мярьгсь: «Мирса-масторса Эрьзянь содасазь кода величайшай скульпторонь, а минь странасонк сонь аф заслуженнайста кадозь мялень апак шарфтт. Надиян, тя фильмась эвондафты интерес, а меле и кельгома Степан Дмитриевич Нефёдовонь творчестванцты».
Мероприятиять пингста Мордовиясь няфтьфоль кода кинорегион. Ваныхне няезь нинге кафта фильматнень трейлерснон. «Спасая маленькие жизни» и «Школа Бабы-Яги» кинокартинатнень съёмкасна мольфтевсть, тяконь лувксса, Мордовияса. Васенцесь азонды Идень республиканскяй больницянь врачнень работаснон колга и лемтьф медучреждениять 60 кизонцты. «Школа Бабы-Яги» полнометражнай фильмать-ёфксть премьерац арьсеф тяддень кизоти.
Азома и ся, што республиканьконь и «СОЛАР» кинокомпаниять улихть сяда товолдонь сотрудничендаманди планцна. Арьсекшневи кярьмодемс «Тайна адмирала Ушакова» полнометражнай художественнай фильмать снимандаманцты. Сон кармай азондома 1812 кизонь событиятнень колга. Тяда башка, планца нолдамс тевс «Школа Бабы-Яги. Продолжение» фильмать-ёфксть омбоце пяльксонц.