Рузаевкань ЦРБ-ти—100 киза
Рузаевскяй районнай больницять козя историяц—республикасонк тя инь оцю медицинскяй учреждениятнень эзда фкясь. Служамок врачень долгти, лемдемок марнек эряфснон кельгома тевснонды, Рузаевкань медикне 100 киза ни лядондыхть эсь вастсост и сёрмадыхть Рузаевскяй центральнай районнай больницять историянц эса. Вековой юбилеенц мархта здравоохранениянь учреждениять и сонь сотрудниконзон 17 сентябрьста поздравляндазень Мордовиянь Оцюнясь Артём Здунов.
Региононь руководительсь китькстазе: тячи Рузаевкань ЦРБ-сь—тя медицинскяй лезксонь максомать коряс оцю центра. Мекольдень вете кизотнень Рузаевскяй райононь здравоохранениять виияфнемаса лама тиф национальнай проектть вельде: шумордаф идень од поликлиникать строямац, капитальнайста петьф оцювонь поликлиникась. Сембе уровенень бюджеттнень эзда тянкса нолдаф пяле миллиартта лама цалковай, 100 миллион—аньцек медицинскяй оборудованиянь рамаманкса.
«Тяфтама инфраструктурать, тяфтама ломаттнень мархта Рузаевкань ЦРБ-сь 2023 кизоть итогонзон коряс сяськсь коллектифнень трудовой соперничествасост и получазе Якстерь знамять инь оцю сатфксонь сатоманкса «Здравоохранение» номинацияса. Седи ваксста арьсян теенть кеме шумбраши, од сатфкст и сяда тов касондомс-вииякшнемс»,—мярьгсь Артём Здунов.
Мордовиянь руководительсь макссь оцю казнет. Тяконь лувксса «Мордовия Республикать инголе заслуганкса» медальса казьф анестезиологиянь-реанимациянь отделениять заведующаец—врачсь анестезиологсь-реаниматологсь Александр Голов, «Мордовия Республикань Заслуженнай врач» почётнай лемсь максф травматологиянь и ортопедиянь отделениять заведующаенцты—врачти травматологти-ортопедти Алексей Горячевонди, «Мордовия Республикань здравоохранениянь Заслуженнай работник» лемсь—паталогоанатомическяй отделениянь лаборантти Лариса Ковшовати.
Рузаевскяй ЦРБ-нь работникнень стане жа поздравляндазь и макссть казнет Мордовиянь Госсобраниять Председателенц тевонзон тиендисна Наталья Долматова и МР-нь здравоохранениянь министрсь Олег Маркин. Лямбе валхт больницянь сотрудникненди азсь Рузаевскяй райононь оцюнясь Александр Юткин.