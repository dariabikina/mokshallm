Панжевсь виртуальнай концертнай зал
6 июньцта Саранск ошень округонь 6№ Идень музыкальнай школаса панжевсь виртуальнай концертнай зал, кона тифоль «Культура» национальнай проектть эряфс ётафтоманц вельде.
Виртуальнай концертнай залу ладяф тяниень пингонь мультимедийнай оборудования, акустическяй система. Тя сембось лезды музыкальнай школаса тонафнихненди и Саранск ошень эряйхненди арамс сядовок малакс мировой академическяй музыкальнай искусствати.
Концертнай залть панжемстонза корхтасть Мордовия Республикань культурань, национальнай политикань и архивнай тевонь министрть заместителец Николай Бычков, Саранск ошень округонь администрациять культурань Управлениять начальниконц заместителец—культурно-досуговай деятельностень и творчествань отделть заведующаец Олег Девин. Синь шарфтсть мяль тяфтама виртуальнай концертнай залхнень эрявиксшиснон лангс.
Николай Бычков морафтозе Россиянь культурань министрть заместителенц Надежда Преподобнаять приветствиянц, кона сась Саранск ошень округонь 6№ Идень музыкальнай школать коллективонц лемс.
Залть панжемдонза меле ульсь концерт. Пуромфне—школань преподавательхне, школаса тонафнихне, синь тядясна-алясна, лия инжихне техническяй од оборудованиять вельде ванозь Всероссийскяй и Международнай конкурсонь лауреаттнень, пианисттнень, дирижёрхнень и композиторхнень С.В.Рахманиновонь лемса I Международнай конкурссост сяськить и зрнянь медальть сатыенц, Парижса А.Кортонь Высшай музыкань школать шумордаенц, П.И.Чайковскяень лемса Московскяй Государственнай консерваториять студентонц, 6№ Идень музыкальнай школать шумордаенц Александр Ключконь выступлениянц концертнай записенц.
Татьяна Альшина.