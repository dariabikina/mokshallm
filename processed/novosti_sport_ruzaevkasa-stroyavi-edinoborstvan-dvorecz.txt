Рузаевкаса строяви Единоборствань дворец
Рузаевкаса Победать 40 кизонц ульцять эзга строяви Спортивнай единоборствань дворец. Тяниень пингть мольфтевихть бетоннай кияксть ладяманц коряс работат.
Кафта этажса зданиять марстонь площадец 1300-да лама квадратнай метра. Проектть коряс тяса кармайхть единоборствань и бароцямань залхт. Помещениятнень эса ладяви сембе эрявикс оборудованиясь.
Мордовиянь Оцюнять и республикань Правительствать ширень кирдемаснон вельде нолдафт средстват инженернай коммуникациятненди технологическяй подключениянди и петемань-мазоптомань тефненди. Благоустройствать мяльса кирдезь строявихть подъезднай ки и Дворецть перьфке кинят, тиеви парковка, ладяви тренажёрнай площадка, а стане жа футболонди, баскетболонди и волейболонди универсальнай площадка.