Минь марсотама и сяс аф сяськофтама
5 мартста ётафтовсь Мордовскяй (мокшень и эрзянь) народть Межрегиональнай общественнай организациянц Исполкомонц Президиумонц очередной выездной заседанияц. Организациясь кунара ни ладясь пара кой ётафнемс пуромксонзон республикань райоттнень эса. Тя мезть кочкафоль Ковылкина ошсь. Заседанияс стане жа тертьфтольхть Инсара аймаконь представительхне. Оцю делегация сашендсь Саранскяйста. Эзонза сувасть МР-нь Оцюнять и МР-нь Правительствать Администрацияснон Руководителенц заместителец—Внутренняй политикань управлениять начальникоц Александр Ратников, МР-нь культурань, национальнай политикань и архивнай тевонь министрть васенце заместителец Александр Карьгин, Мордовиянь образованиянь министрть заместителец Иван Дугушкин, Мордовскяй (мокшень и эрзянь) народть Межрегиональнай общественнай организациянц председателец Юрий Мишанин, Организациять Исполкомонц председателец Татьяна Ларина, Мордовиянь Народнай художниксь Анатолий Баргов, М.Е.Евсевьевонь лемса МГПУ-нь и Н.П.Огарёвонь лемса МГУ-нь представительхть, журналистт, артистт.
Ковылкинаса инжихнень васьфтезь райононь оцюнясь Игорь Бутяйкин, сонь заместителец Елена Золотаева, муниципалитетонь лия представительхне. Сембе марса путсть панчфт Великай Отечественнай войнаса шавфнень памятникснонды. Минута кашт аф молезь ащезь лятфтафтольхть сят, кит максозь эряфснон Родинать араламста.
Сяда тов ванфоль Ковылкинань краеведческяй музейсь. Ваномс тяса афкукс ули мезе. Музейса кота залхт, коса ванфтови 15 тёжяньда лама экспонат. Улихть башка уженят, конат лемтьфт СВО-ти, Великай Отечественнай войнати и военнай лия конфликттненди, коса шачема-касома масторть аралазь и Ковылкина аймаконь ломаттне. Музейса пуроптф этнографическяй уженя, коста лац няеви мокшэрзятнень сядонгольдень эряфсна-ащефсна, культурасна. Тяса инжихне каваняфтольхть мокшень пачаса и позаса. Музейть директороц, Ковылкинскяй районца Мордовскяй (мокшень и эрзянь) народть Межрегиональнай общественнай организациянц местнай отделениянц председателец Анатолий Алямкин мялень салазь азондсь культурань тя учреждениять историянц, тячиень эряфонц колга. Тядде музейти топодсь 45 киза.
Сяльде мероприятиясь поладовсь Культурань кудса. Фойев сувамстокиге няевсь-шарьхкодевсь—Ковылкинаса национальнайть кельгсазь и ванфнесазь. Инжихнень васьфнезь мокшень щамса-карямса щаф мокшаватне, тяса жа синь няфтезь декоративно-прикладной творчествань выставкаснон—мокшекс наряжаф някаснон, мазоптомбяльснон. А мзярда кайгозевсь гармониясь, мокшаватне няфтезь и кштимань-морамань асушиснон—сиде моронятнень лочазь-лочазь.
Залса пуромкссь ушедсь аф оцю прологста. Мезсь кеняртьфтсь, сценать лангса ламоль шабада, од ломаньда, конат наряжафтольхть мокшекс, морасть мокшень морот, няфтсть театрализованнай постановкат. Тя максси надияма, што культураньке кармай эряма, сонь ули кинди ванфтомс.
МР-нь Оцюнять и Правительствать лемста заседаниянь участникнень, залу пуромфнень—учительхнень, культурань работникнень, мокшень активисттнень приветствовандазень Александр Ратников. Сон азсь спасибамань валхт Юрий Мишанинонди выездной заседаниянь ётафтомань койть инкса. Тяфта, кле, райоттнень эса улендемста, эряйхнень мархта васетькшнемста, сельмоста сельмос корхнемста сяда лац содавихть тя или тона вастса уликс прябалатне, кода и мезьса эряйхть ломаттне.
Сяда тов вал сявсь Юрий Мишанин. Сон азондсь Мордовскяй (мокшень и эрзянь) народть Межрегиональнай общественнай организациянц работанц колга, кодама тефт сон вяти мокшетнень и эрзятнень марстомомаснон коряс аф аньцек Мордовияса, но и лия региоттнень эса, коса эряйхть кяльс коре радняньке. Кода и мархтост васетькшнематнень пингста, стане и тя пуромксса Юрий Александрович шарфтсь мяль сянди, кодама важна тяниень аф тёждя пингть, мзярда странаньконь лангс водендаф лама кяжда, кирдемс марса. Вдь аньцек марса минь виихтяма и аф сяськофтама. Лятфтазе и сянь, што маластонь пингть, сай недялять ни, минь учендсамазь страньконь эряфса оцю события—Президентонь кочкаматне. Тянди Россиянь эрь эряйти маладома оцю ответственностень марязь, штоба аф нолдамс эльбятькс—тянь эзда ащи страньконь сай пингоц. А минь Исполкомоньке, кле, Владимир Владимирович Путинда башка Президент эстеенза аф няи.
Сяда тов кулхцонтфтольхть Ковылкинскяй райононь оцюнять заместителенц Елена Золотаевать и Инсарскяй райононь оцюнять заместителенц Рауф Долотказинонь выступлениясна. Синь пачфтсть сянь колга, кода муниципалитеттнень эса ащихть тефне мокшень кяльть, национальнай культурать ванфтомаснон мархта, кодама мяль минценнети шарфневи идень садса, школаса, кодама фольклорнай илат ётафневихть и стак тов. Тя шиня таколдозь корхтафоль и национальнай кадрань аф сатнемать колга. Теест оцю вешфкссь ламоц сфератнень эса—культураса, образованияса, журналистикаса.
Ульсть и казнет. Ковылкинскяй и Инсарскяй райононь мокшень активисттне, кит лама тиендихть минценнеть ванфтоманкса, казьфтольхть МР-нь Культурань, национальнай политикань и архивнай тевонь министерствать, а стане жа Мордовскяй (мокшень и эрзянь) народть Межрегиональнай общественнай организациянц Благодарностьснон мархта. Тяда башка, казнет максфтольхть Ковылкина аймаконь специальнай военнай операциянь участникть рьванцты Снежана Юшкинати и лама идень тядяти Елена Артамошкинати (мирденц мархта касфтыхть вете стирьхть).
Шумордавсь мероприятиясь мялень салай концертса. Культурань кудть сценанц лангс лисендсть аф аньцек райононь творческяй коллектифне. Республикань од артисттне Сергей Фудинов и Артём Мамаев мороснон казезь залса озаф аватненди, стирьхненди. Вдь ванды синь иласна—Авань Международнай шись.
Ольга Евдокимова.
Фотоне Николай Карановонь.