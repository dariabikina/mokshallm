«КЕЛЬГСАСЬК ЭСЬ СТРАНАНЬКОНЬ»
Саранскяйса ётафтовсь концерт, кона лемтьфоль Крымть и
Севастопольть РФ-ть составс сувамдост меле 10 кизонь топодемати
18 мартста топодсь 10 кизот Крымскяй полуостровть Россиять составс суваманцты. Самай тя шиня 2014 кизоня странань Президентсь Владимир Путин и Крымть и Севастопольть руководствасна путозь кядьснон Крым полуостровть кода равноправнай субъектонь РФ-ть составс суваманц колга договорть алу. Крымскяй полуостровсь и федеральнай значениянь ошсь Севастопольсь арасть Россиянь пяльксокс ётафтф референдумда меле, конань пингста эряйхнень ламошкасна азсть странаньконь составс сувамать колга мяль.
Мордовияса 18 мартста ётафтовсть мероприятият, конат лемтьфтольхть тя оцю историческяй событиять кемонь кизонь топодеманцты. Саранскяйса Ледовай дворецть маласа площадьса ульсь Крымть и Севастопольть Россиять составс сувамаснон шинцты лемтьф концерт. Тяза сашендсть трудовой коллективонь, общественнай организациянь, студенчествань представительхне—сембоц 5 тёжянть малава ломань. Сембонь синь пуроптозень марса улемась, единствась и Родинати пефтома кельгомась.
«Кельгома землякт! Тячи пуромоме тяза, штоба кирдемс тядяньконь-Россиять ширенц. 10 кизот ётасть, кода Крымсь и Севастопольсь мрдасть родиназост. А мзяра киза бороцяме ня территориятнень инкса! Мзяра земляк, соотечественник максозь эряфснон! Лятфтасть историять, Великай Отечественнай войнать. Тячи Новороссиясь, Донбассь—и ня территориятнень инкса лама вер шудефтеме. Мзяра цебярь тоса тиеме, мзяра кяж тяни сяськтяма! Пуромоме тяза, штоба кирдемс Президентоньконь ширенц. Кельгома землякт, ёран азомс теенть оцю спасиба кочкаматнень пингста ширень кирдеманкса. Кельгсаськ странаньконь, кирнесаськ боецоньконь, конат тяни окопсот, ширеснон, кирнесаськ синь семьяснон ширеснон. Тявок минь марса улеманьке, тявок минь крёзоньке. Тячи ушедсь Великай постсь. Великай постста фалу тюрьхтяма вии кельгоманьконь, лафча ширеньконь мархта и фалу сяськонттяма. И тя мезтьке Россиясь сяськи. Россиять, Владимир Владимирович Путинонь, Президентоньконь инкса!»—мярьгсь Мордовиянь руководительсь.
«Народный фронт «За Россию» Общероссийскяй общественнай движениять региональнай отделениянц региональнай штабонц сопредседателец Людмила Нарбекова поздравляндазень сембе пуромфнень юбилейнай датать мархта и тердезень Серебрянай веконь рузонь поэтть и художникть Максимилиан Волошинонь выставказонза, кона панжевсь 19 мартста Степан Эрьзянь музейса.
Боевой действиянь ветеранць, специальнай военнай операциянь участниксь Иван Михеев азсь благодарностень валхт землякненди боецоньконь ширеснон кирдеманкса. «Сяськомась ули мельганк!»—азозе сон.
Мордовскяй (мокшень и эрзянь) народть Межрегиональнай общественнай организациянц председателец Юрий Мишанин мярьгсь: «Мордовиять и Крымть соткссна кемокснихть. Эрь кизоня тоса ётафневи «Шумбрат» фестивальсь. Шумбрат, Крым! Шумбрат, Россия! Шумбрат, Президент! Шумбрат, Мордовия!»