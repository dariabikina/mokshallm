Кизефнихть флюорографиять колга
Телефоннай аферисттне ушедсть ноляма тевс «Единай медицинскяй службать», кона аш странасонк. Тяфта синь ёрайхть повомс «Госуслуги» порталса пользовательхнень аккаунтснонды.
«Стопмошенник13» телеграм-каналсь пачфни, што тя схемать коряс мошенникне гайфнихть ломанти телефонца, азондомок пряснон «Единай медицинскяй службань» специалистокс и кизефнихть, мзярда мекольцеда ульсь ётаф флюорографиясь.
Кда ломанць отвечай, што тя процедурать мекольцеда тифтезе 2024 кизоня, мошенникне дивандакшнихть и мярьгондихть, што даннайхнень базасост аньцек 2022 кизось, мезьда меле информациять сяда лац содаманкса эняльдихть азомс СНИЛС-ть номеронц.
Кда ломанць атказакшни тянь тиемс, мошенникне мярьгондихть одкстоптомс даннайхнень «Госуслуги» порталть вельде, мезенкса кизефнесазь SMS-сообщенияса саф кодть.
Ся случайста, кда пользовательсь азсы сонь мошенникненди, киберпреступникненди ули кода сувамс порталса личнай кабинетозонза и нолдамс тевс тя доступть мошенниконь лия тевснон тиемста.
Мзярдовок аф азондомат эсь персональнай даннайхнень и SMS-сообщенияса саф коттнень, сяс мес российскяй фкявок ведомства и государственнай структура аф кармай телефонть вельде кизефнема ломанть кядьста тяфтама информация.