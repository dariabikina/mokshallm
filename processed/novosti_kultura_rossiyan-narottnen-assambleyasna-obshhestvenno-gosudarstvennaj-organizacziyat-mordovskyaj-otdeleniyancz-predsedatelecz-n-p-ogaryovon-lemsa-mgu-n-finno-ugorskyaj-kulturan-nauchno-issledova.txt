«Россиянь нароттнень Ассамблеясна» общественно-государственнай организациять Мордовскяй отделениянц председателец, Н.П.Огарёвонь лемса МГУ-нь финно-угорскяй культурань научно-исследовательскяй лабораториять заведующаец, философскяй наукань кандидатсь Елена ЛОМШИНА: «СЕМБОСЬ, МЕЗСЬ АЗФОЛЬ СЪЕЗДТЬ ДЕВИЗСОНЗА, ЁТАФТОВИ ЭРЯФС!»
—Елена Николаевна, койсот, кода ётась Мокшэрзянь народть Межрегиональнай общественнай организациянц VIII-це съездоц? И мезе сон эсь работанц и решениянзон вельде пачфтсь Россиянь лама национальностень народти?
—«Тяниень пингонь вызофнень пингста мокшэрзянь народть марстомомац и российскяй нациять марстоньшинц кемокстамац» девизсь, конань вешфксонзон коряс ётафтовсь VIII-це съездсь, корхтай эсь инксонза.
Кда корхтамс сянь колга, кода ётафтовсь тя общественно-политическяй форумсь, эста эряви азомс: ётафтовсь съездсь тевонь содазь и цебярь атмосфераса.
Лятфтасаськ, съездса ульсь 700-та лама делегат странань 36 регионцта. Сембе синь—содаф и профессиональнай ломатть, конат лама тиендихть мокшэрзянь и Россиянь лама национальностень народть культуранц ванфтоманкса. И, тяда башка, кемокстасазь Российскяй государствать, макссемок эрявикс лезкс специальнай военнай операциянь боецненди.
Конешна, VIII-це съездсь сембе пингс сувай Россиять историяс. Тяфта жа республикать и странать историяс сувайхть Мордовиянь Оцюнять Артём Здуновонь, Национальносттнень тевснон коряс Федеральнай агентствать руководителенц заместителенц Станислав Бедкинонь, Российскяй Федерациянь сенаторть Пётр Тултаевонь, Россиянь МИД-нь представительть Мария Захаровать и содаф лия государственнай деятельхнень выступлениясна. Эсост синь азозь сянь, мезть кемокстазь съездонь Резолюцияса делегаттне.
VIII-це съездсь эсь решениянзон вельде пуроптозе марс мокшэрзянь народть и кемокстазень Российскяй нациянь нароттнень ёткса лама ширдень соткснень.
—Кодама секцияса тейть савсь покодемс?
—Улень «Мокшэрзянь народсь Россиянь социумса: общероссийскяй гражданскяй марстоньшись и этническяй самосознаниясь» секцияса сопредседателькс. Мокшэрзянь народть Межрегиональнай общественнай организациянц председателенц, профессорть Юрий Мишанинонь и лия делагаттнень мархта азоськ съездонь эрявикс кизефкснень коряс мяленьконь.
Тяда башка, съездонь мекольце Пленарнай заседанияса тиень выступления. Эсонза Резолюцияти сувафтонь кой-кодама предложеният, конат сотфт мокшэрзянь народть кяленц и национальнай культуранц ванфтоманц и виияфтоманц мархта. А стане жа пачфтине съездонь делегаттненди Н.П.Огарёвонь лемса МГУ-нь ректорть Дмитрий Глушконь предложениянзон, коса сон серьгядезень делегаттнень эрь кизоня ётафнемс Мордовияса Национальнай костюмонь ши и «Тюштянь налксемат» лем ала мокшэрзянь национальнай споривнай пялькстомат.
Тяфта жа серьгядине съездонь делегаттнень вихонзафтомс эсь регионцост мокшень и эрзянь кяльхнень, национальнай культурать ванфтомаснон и виияфтомаснон коряс работать. Тя, койсон, эряви тиендемс марса Российскяй нациянь нароттнень ёткса сембе ширдень соткснень кемокстамста.
—Кода арьсят, съездонь делегаттне шарфтсть сатомшка оцю мяль патриотическяй работать вятеманц лангс?
—Делегаттне фкя мяльса полафтозь Межрегиональнай организациять лемонц. Тяни сон кайги тяфта: Мокшэрзянь народть Межрегиональнай общественнай организацияц. Тя корхтай сянь колга, што сембе минь—мокшэрзятама!
Кода минь содаськ: Мордовиянь лама национальностень народсь максси сембе ширдень лезкс специальнай военнай операциянь боецненди и странань од региононь эряйхненди. Сяс ули кода азомс: патриотизмась ульсь и фалу кармай минь народоньконь ваймоса и эряфса.
—Елена Николаевна, кода нолдави тевс съездть рабочай опытоц «Россиянь нароттнень Ассамблеясна» организациять тевса?
—Кда корхтамс съездть рабочай опытонц колга, эряви азомс: мезсь азфоль съездть девизсонза, сембось ётафтови эряфс.
—Удалаза сембе арьсефонте.
—Сюкпря!
Владимир НЕСТЕРОВ.