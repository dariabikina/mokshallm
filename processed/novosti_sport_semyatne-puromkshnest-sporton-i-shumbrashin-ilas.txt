Семьятне пуромкшнесть спортонь и шумбрашинь илас
30 августста Мордовиять столицаса ётафтовсь «Папа, мама, я—здоровая семья» фестиваль. Тя эряфонь шумбра коень, семьянь питнишинь и лама кизонь эрьгав эряфонь афкуксонь ила. Ульсть мастер-класст, пялькстомат, шоу-программат. Стане жа работасть комплекснай медицинскяй обследованиянь площадкат, коса сембонди, кинь мялец, ульсь кода питнефтома проверямс кода ащихть тевсна шумбрашиснон мархта.
Тяфтама фестиваль Мордовияса ётафтовсь васенцеда. Но сон эстокиге тусь республикань семьятнень мяльс, вдь сонь васенце цебярь ширец сянь эса, што тяса эрти ульсь кода ётафтомс пингть весяласта и пользань кандозь.
Фестивалень площадкатненди оценка макссь Мордовиянь Оцюнясь Артём Здунов. Сон ванозень медицинскяй локациятнень. Тяса ульсь кода содамс давлениянь, сахаронь показательхнень, тиемс ЭКГ и получамс терапевттнень, ортопеттнень, подолокнень, невролокнень и дерматолокнень консультацияснон. Республикань руководительсь шназень Веронь службань и стоматологическяй лезксонь максомань вастста вастс пачфневи комплекснень.
Спортонь воднай видонь дворецть маласа тя пингть ётафтовсть беговелса шабатнень пялькстомасна и семейнай эстафета. Мордовиянь Оцюнясь каванязень участникнень мороженайса—пси шиста тяфтама танцтинясь пяк ладяй! Стане жа сон ванозе «Васенцетнень Движенияснон» и регионца васенце дайвинговай клубть площадкаснон.