Инжиень примамань отраслять цебярьгофнеманцты—башка мяль
5 октябрьста Саранскяйса ётафтфоль гастрономическяй фестивальть пингста Мордовиянь Оцюнясь Артём Здунов васетькшнесь инжиень примамань индустриянь представительхнень мархта. Республикати туризмать виияфтомац—приоритетнай направлениятнень ёткста фкясь. Оцю васта тяса занцихть инжиень примамань объеттне—гостиницатне, кафетне, рестораттне.
Артём Здунов китькстазе: «Республикась работай ширезонк сашенды туристтнень лувсксснон касфтоманц коряс, ётафневи лама событийнай мероприятия».
Результатт улихть—тя кизоть ушедомста турпотоксь кассь уликсть колмоцекс пялькстонза. Кассь гостиницатнень пяшкотькшнемасна, общественнай питаниянь сфераса работай предприятиятнень лувкссна. Тяка пингть Мордовиянь руководительсь отмечазе, што сервисть серец стане жа касфнема, инжиень примамань сферась молеза пингть мархта ряцок, фалу касондоза-вииякшнеза. Национальнай республикаса туристтнень мяльсна аф аньцек содафтомс мокшэрзянь народть культуранц и коензон-обуцянзон мархта, но и варжамс национальнай кухнять. Виде, аф фалу и общепитонь аф сембе учреждениятнень эса ули кода тиемс тянь.
Мезе тиема, штоба цебярьгофтомс отраслять работанц—тянь колга корхтафоль васедемаса.
Инжиень примамань предприятиятненди государственнай ширень кирдемань мератнень и тя сферати кадрань анокламать квалма азондсть МР-нь экономикань, торговлянь и предпринимательствань министрсь Иван Горин и республикань образованиянь министрсь Елена Солдатова.
Васедемать итогонзон коряс примаф решения сувафтомс тевс инжиень примамань региональнай стандартть. Рестораторонь региональнай ассоциациясь кармай вятема марстонь работа СПО-нь учреждениятнень мархта, конат аноклайхть кадрат отрасляти.
Вице-премьерсь Батыр Эмеев, кона республикань Оцюнять поручениянц коряс вятьсы «Мордовия Арена» стадионть маласта Инсар ляйть набережнаенц петеманц-тиеманц коряс направлениять, отмечазе: сай кизоня тя территориясь ули сувафтф событийнай календарти, ошень власттне тисазь-мазоптсазь сонь, штоба сон араль ваймосеманди цебярь вастокс.