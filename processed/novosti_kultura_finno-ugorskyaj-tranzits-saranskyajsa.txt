«Финно-угорскяй транзитсь»—Саранскяйса
26-28 сентябрьста Саранскяйса ётафтовсь  «Финно-угорскяй транзит» Международнай фестивальть транзитнай циклац. Сонь аноклазь Россиянь Культурань министерствась, Мордовиянь культурань, национальнай политикань и архивнай тевонь министерствась, Россиянь финно-угорскяй нароттнень Ассоциациясна и В.Д.Поленовонь лемса Россиянь народнай творчествань кудть филиалоц—Россиянь Финно-угорскяй культурань центрась.
Международнай фестивальть пингста республикань зрительти эсь искусстваснон няфтезь Коми Республикань «Гажа Гуляночка» национальнай ансамбльсь, Мордовия Республикань «Лаймоня» и «Парынза» мокшень и эрзянь народнай ансамбльхне, Удмуртскяй Республикань, Донецкяй и Луганскяй Народнай Республикань солисттне, ансамбльхне и дуэттне.
26 сентябрьста фестивальть рамкаса М.П.Кирюковонь лемса Саранскяй музыкальнай училищаса форумонь участникне ётафтсть тонафнихненди семьянь и национальнай творческяй инь эрявикс программань тонафнемань лобаратория. Сонь панжезе Мордовиянь культурань Заслуженнай работниксь, Финно-угорскяй народонь культурань Поволжскяй центрать исполнительнай директороц Екатерина Модина. Республикань культурань, национальнай политикань и архивнай тевонь министрть Светлана Баулинать лемста сон арьсесь пуромфненди цебярь работа Международнай фестивальса и од сатфкст тевсост.
27 сентябрьста Международнай фестивальсь поладозе эсь работанц Мокшэрзянь государственнай национальнай драматическяй театраса. Шобдава пресс-конференциять пингста фестивалень участникне азондсть республикань журналисттненди эсь творческяй киснон, сатфксснон и финно-угорскяй нароттнень национальнай моронь культураснон тя и сай пингонц лангс ванфснон колга.
Тяка шиня театраса форумс пуромфненди ётафтовсь фотовыставка, кона лемдевсь «Финно-угорскяй транзит» фестивальть 15 кизонь историянцты.
Илять театраса ульсь искусствань и народнай творчествань Международнай фестивальть торжественнайста панжемац. Пуромфнень приветствовандазень Российскяй Федерациянь Сенаторсь, Россиянь финно-угорскяй нароттнень Ассоциацияснон председателец Пётр Тултаев.
—Кельгома ялгат,—мярьгсь пуромфненди Пётр Николаевич.—«Финно-угорскяй транзитсь» кемготувоце кизось ни аськоляй странаньконь эзга. И тя аф стак. Сяс мес культурать оцю виец и эрьгац. Фкя ширде—фестивальсь азонды странань финно-угорскяй нароттнень национальнай культураснон и койснон колга, а омбоце ширде—тянь вельде кемокстай Россиянь лама национальностень народть ёткса сембе ширдень соткснень эса, кемокстамок тянь мархта сонь марстоньшинц.
Сяльде пуромфнень лямбоста приветствовандазь Мордовиянь культурань, национальнай политикань и архивнай тевонь министрть васенце заместителец Александр Карьгин и Россиянь Финно-угорскяй культурань центрать представителец Анна Никифорова.
Сяда тов пуромфне оцю мяльса ванозь концертть, конань теест няфтезь «Финно-угорскяй транзит» искусствань и народнай творчествань Международнай фестивалень участникне.
Форумонь мекольце шиня, 28 сентябрьста, сонь участниконзонды С.Д.Эрьзянь лемса изобразительнай искусствань республиканскяй музейса няфтевсь культурно-просветительскяй программа. Эсонза инжихненди келиста и крхкаста азондовсь Мордовиянь ингольдень и тя пингонь лама ширдень культурать колга.
Владимир Нестеров.