МР-нь Оцюнясь васетькшнесь Китаень од ломаттнень мархта
7 августста сявомок 13 августти молемс Саранскяйса ётафтовсь «Мордовия—Китай» Арт-резиденция. Сонь ётафтозе МР-нь Од ломаттнень тевснон коряс Госкомитетсь марса Од ломаттнень тевснон коряс федеральнай агентствать мархта. Мероприятиясь водендафоль од ломанень международнай сотрудничествать виияфнеманцты.
Арт-резиденцияса примасть участия Мордовиянь дизайнерхне и Китайскяй Народнай Республикань 10 предпринимательсь. 8 августста мархтост васетькшнесь Мордовиянь Оцюнясь Артём Здунов.
«Тинь саде инжиень примай региону, кона ащи Россиять седи куцюнясонза. Мордовиясь—Москути инь мала национальнай республикась,—китькстазе Артём Здунов, панжемок васедемать.—Мордовиясь—нароттнень и религиятнень ёткса ялгаксшинь кепотькс, миньцонк эряйхть 90 национальностень представительхть. Мордовияса тонафни омба масторонь пцтай 2700 студент миронь 50-да лама странаста. Китайскяй Народнай Республикась—минь стратегическяй партнёроньке. Мордовиять лама марстонь проекттонза Китаень компаниятнень мархта. Сентябрьста Мордовиянь оцю делегациясь срхкай КНР-у очередной бизнес-миссия мархта.
Кода отмечазе МР-нь Од ломаттнень тевснон коряс Госкомитетть председателец Анастасия Гришнёва, программать итогонзон коряс участникне марса аноклайхть творческяй проект. Од дизайнерхне арьсекшнихть тиемс брендовай туристическяй маршрут.
МР-нь экономикань, торговлянь и предпринимательствань министрсь Иван Горин азондсь Мордовиять и КНР-ть ёткса тячиень сотрудничендамать ширензон колга и тердезень китайскяй предпринимательхнень нолямс инвестицият минь республиказонк.
Н.П.Огарёвонь лемса МГУ-нь ректорсь Дмитрий Глушко пачфтсь наукаса и образованияса сотрудничендамать квалма. Мордовскяй госуниверситетть видеса колма кизода ламос ни парста работай Китайскяй культурань и кялень центра, а стане жа Российско-Китайскяй ялгаксшинь обществать региональнай филиалоц. Университетть ули 10-да лама партнероц КНР-нь научно-образовательнай центратнень ёткса. Марса Наукань и Технологиянь Китайскяй Университетть мархта арьсекшневи панжемс Российско-Китайскяй институт и марстонь лаборатория кафцьке вуснень видеса.
Китаень инжихненди аноклафоль козя программа, конань вельде синь содафтсть Мордовиять культуранц мархта.