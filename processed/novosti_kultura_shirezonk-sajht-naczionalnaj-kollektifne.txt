Ширезонк сайхть национальнай коллектифне
23-24 августста Мордовияса ётафтови «МЫ ВМЕСТЕ!» национальнай коллективонь од ломанень Всероссийскяй творческяй марафон. Пингстонза кармай работама 11 аф фкя лацонь площадка Саранскяйса и Сире Теризморгаса.
Марафонть фестивальнай программазонза сувайхть музыкальнай группатнень, кштимань ансамбльхнень и театратнень выступлениясна. Синь сайхть ширезонк Москуста, Владимирскяй областьста, Калмыкияста, Башкортостанцта, Татарстанцта, Дагестанцта, Удмуртияста. Главнай сценась кармай Советскяй площадьса. Ошть кучкаса няфтевихть промыслатне и ремеслатне, интерактивнай выставкатне, гармонисттнень и сиде моронянь морсихнень «пялькстомасна», национальнай костюмонь дефилесь и ламось лиясь.
Сембонди, кинь мялец, ули кода варжамс национальнай ярхцамбяльхнень, авторскяй кондитерскяй изделиятнень и симомбяльхнень.
Мемориальнай музейть ваксста Сяськомань площадьса панжевихть волонтёрскяй проектт, гуманитарнай лезксонь кочкамань пункт, Васенцетнень Движенияснон эзда площадка и стак тов.
Сире Теризморгаса ётафтовихть «Шумбрат» VII Межрегиональнай национально-фольклорнай илась и «Морай шуфта» шуфтста керсиень Межрегиональнай конкурссь.