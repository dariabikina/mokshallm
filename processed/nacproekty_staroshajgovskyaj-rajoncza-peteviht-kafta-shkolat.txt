Старошайговскяй районца петевихть кафта школат
«Образование» нацпроектть мяльса кирдезь Старошайговскяй районца петевихть общеобразовательнай кафта школат.
Фкясь эздост—Сире Шайгав велеса, сон тонафнихнень лувксснон коряс инь оцюсь районца.
«Школаньке строяфоль нинге 1988 кизоня. Ся пингста сявомок капитальнай ремонт ашезь ётафнев. Одкстоптомс эрявсть вельхкссь, канализациясь, водопроводсь, отоплениясь и стенатне. Работатне ушетфтольхть 18 мартста, тяни оцю работа мольфтеви потмонь отделкать коряс»,—азозе школань директорсь Галина Венчакова.
Нинге фкя школа одкстоптови Новотроицкое велеса. Зданиясь строяфоль 1984 кизоня. Тиф ни ремонт вельхксти, фасадти. Тяни полафтовихть киякссь, электропроводкась, перегородкатне, вальмятне. Школаса кармай улема и столовай, кона инголи лия корпуссоль. Теенза рамаф ни од оборудования.