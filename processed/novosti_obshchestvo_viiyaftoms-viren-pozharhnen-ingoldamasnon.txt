Виияфтомс вирень пожархнень инголдамаснон
5 октябрьста Правительствать и райононь оцюнятнень мархта эрь недялянь оперативнай совещанияса Артём Здунов вешсь муниципалитеттнень оцюняснон эзда виияфтомс противопожарнай вешфкснень мяльс сявомаснон и пяшкодемаснон коряс контрольть. Тяниень пингть регионть территориянц лангса ладявсь пожарнай пельксонь ветеце классь. Тя корхтай сянь колга, што вирьхненди и тишети ули кода крьвяземс пяк курокста. Инголдамс пожархнень и ванфтомс вирьхнень ули кода безопасностень сембе вешфкснень мяльс сявозь. Ужяль, ломаттне аф фалу тянь тиендьсазь.
Кода пачфтезе МР-нь вирень, охотничьяй хозяйствань и природопользованиянь министрсь Адель Галиуллин, пожароопаснай сезонть ушедомста сявомок республикань вирьхнень эса ульсь 12 пожар, 11-сь эздост—мекольце кафта недялятнень. «Матоманди тевс нолдафоль личнай составонь 220 ломань, техникань 74 единица. Тяконь лувксса МЧС-ть эзда—42 ломань и техникань 10 единица»,—шарфтсь мяль министрсь.
Тяниень пингть республикаса сяда тов мольфтеви Рузаевскяй районца вирень пожарть мархта тюремась. Матоманди тевс савсь нолдамс пожарнай поезд. Артём Здунов китькстазе: пожарсь афоль лисе, кда сяда лац работальхть административно-техническяй комиссиятне.
«Тиендеда мониторинг, обхотт,—пшкядсь райононь оцюнятненди регионть руководителец.—Рузаевкаса сембось тусь населённай пунктста, и обходсь и мониторингсь ситуациять аралалезь. Тяни тейнек сашендови геройкс сяськомс тя ситуациять, тевс нолямс пожарнай поезтт, техника, ломатть. Аф тиенттяда протоколхт—эста тинць карматада кандома тя ответственностть».
Велень поселениянь оцюнятнень инголе путф задача—сяда активнайста вятемс тя работать.