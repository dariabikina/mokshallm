МИНЬЦОНК ПАНЖЕВСЬ РЕГИОНАЛЬНАЙ ЦЕНТРА
2-3 апрельста А.С. Пушкинонь лемса Национальнай библиотекаса ётафтовсь Социально-библиотечнай проектть Межрегиональнай VI форумоц. Сон лемтьфоль кафта оцю дататненди—А.С.Пушкинонь шачема шиста 225 кизонь и А.С.Пушкинонь лемса Мордовия Республикань Национальнай библиотекать тиевомаста 195 кизонь топодематненди. Межрегиональнай форумсь ётафтовсь «Семьянь келеса—библиотекав!» девиз ала.
2 апрельста Межрегиональнай форумсь ушедозе эсь работанц пресс-конференцияса. Пингстонза республикань культурань, национальнай политикань и архивнай тевонь министрть заместителец Юлия Елисеева, А.С.Пушкинонь лемса Национальнай библиотекать директороц Анастасия Бакулина и А.С.Пушкинонь Всероссийскяй музеень Просветительскяй тевонь и региональнай программань службать руководителец, филологическяй наукань кандидатсь Ирина Розина азондсть Национальнай библиотекаса Всероссийскяй музейть Региональнай центранц панжевоманц колга.
Сяльде, Ирина Розина ётафтсь «Рузонь семьянь азкст» картинань и фотоснимкань копиянь выставкать эзга экскурсия, конань А.С.Пушкинонь Всероссийскяй музейсь казезе Региональнай центрати. Экспонаттнень эса азондови Александр Пушкинонь атянь-атянзон, сонцень, рьванц, идензон, уноконзон и уноконь уноконзон колга. Ламотне эздост тячи эряйхть кода Россияса, стане и омба масторса.
Сяда тов Межрегиональнай форумть рамкаса ётафтовсь «А.С.Пушкинонь Всероссийскяй музеень Региональнай центратне» лем ала «круглай шра». Пингстонза республикань и странань лия региононь государственнай властень, литературань, культурань и искусствань деятельхненди Региональнай центратнень эрявиксшиснон колга азондсь Ирина Розина. Тяфта жа оцю оценка центратнень тевснонды, конат кемокстасазь Россияса лама национальностень народоньконь марстоньшинц, макссть Анастасия Бакулина, республикань Общественнай палатать председателец Иван Капитонов, Юлия Елисеева и лиятне.
3 апрельста Межрегиональнай форумсь поладозе эсь работанц Пленарнай заседанияса. Пингстонза сонь теманц коряс основной докладть тиезе Ульяновскяй областень искусствань и культурнай политикань министрсь Евгения Сидорова. Эсь докладсонза сон тись крхка анализ литературать тевонцты и виенцты странань семьять кемокстамаса.
Сяльде эсь мяльснон азозь Юлия Елисеева, Ирина Розина, Од ломанень тефнень коряс республикань Госкомитетть председателец Анастасия Гришнёва, Н.П.Огарёвонь лемса МГУ-нь Историко-социологическяй институтть директороц, историческяй наукань докторсь Николай Арсентьев, республикань Заслуженнай врачсь Елена Тимошкина и лиятне.
Итокт Пленарнай заседанияти тись Анастасия Бакулина. Эсь выступлениясонза сон макссь оцю оценка странань библиотекань социальнай проекттненди, конат, эряфс ётафтомдост меле, тисазь семьять нинге сяда кемокс. И тянь мархта нинге сяда пяк виияфтсазь Великай Россиять!
Пленарнай заседанияда меле сонь теманц коряс ётафтовсть секционнай заседаният.
Владимир НЕСТЕРОВ.