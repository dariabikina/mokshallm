ЧАДИТТНЕНЬ СЕМЬЯСНА АЩИ КЕПОТЬКСОКС ЛИЯТНЕНДИ
Тяддесь странасонк Россиянь Президентть Владимир Путинонь Указонц мархта азф Семьянь кизокс, сяс «Мокшень правдаса» оцю мяльса пачфнетяма государстваньконь нежензон эзда фкять—кеме семьятнень колга. Ётксост лама иденнет, од семьят, стапт, коса шабатне кунара оцюфт ни, тиезь эсь тядяснон-аляснон кельги бабакс-атякс, щавакс-щятякс. Эрть эса иттне касфтовсть или касфтовихть шачфтыснон-тряйснон кепотьксснон лангса. Аньцек тяфта стирсь или цёрась арайхть оцю букваста Ломанькс и эряфонь оцю кис лисихть сембе ширде аноклафста.
Газетаньконь тячиень номерсонза азонттама Рузаевка ошста Чадиттнень лама тевса асу семьяснон колга. Кода корхнихть синць мирттне-рьвятне, семьясна пцтай мокшень: семьянь азорсь мокшаля, пялес мокшава (алянц ширде) кельгома рьвац. Денис Вячеславович шачсь Мокшень Пишляса, Юлия Николаевна—Челябинскяйса, кой-мзярс эрясь Узбекистанца, якась тостонь ясляв, коса ульсь рузонь фкя сяка идькс, а меле семьяц ётась эряма Пайгармав.
«Содафокс араме 2003 кизоня Пайгармаса, коза сай пингонь мирдезе сась ялганц мархта дискотекас. Колма кизот васетькшнеме, сяс ульсь пинге сяда лац содамс фкя-фкянь. 2006 кизоня эвондась семьяньке, рьвяяме. 2007 кизоня шачсь васенце стиреньке Алина. Эряме Пайгармаса, сидеста улендеме Мокшень Пишляса, вдь кафта ня велетнень ёткса аньцек несколька вайгяльбе. 2013 кизоня араме тядякс-алякс омбоцеда—белай свету эвондась стиреньке Карина»,—тяфта ушедозе азондоманц Мокшень Пишля велень библиотекань библиотекарсь Юлия Чадина.
Юлия Николаевна—творческяй ломань: кельгсы мораманц, стихотворениянь кайгиста морафтоманц, велень илатнень, пуромкснень эса участиянь примсеманц. Вов и кафцьке стирнянзон, мзярда сят нинге ёфси ёмлатольхть, ушедсь творчествати тонафтомост. Алина и Карина—Мокшень Пишля велень клубть видеса ётафневи мероприятиятнень участницасна. Ули кода азомс, што синьфтомост ашезь ётне и тянивок аф ётни фкявок ила: Велень шись, Од кизось, Авань шись…
Мзярда Чадиттне ётасть эряма Рузаевкав, Алина и Карина ушедсть тонафнема 1№ гимназияса: оцюсь мольсь 7-це классу, ёмлась васенцеда аськолдазе гимназиять порогонц—1-це классу.
«Мон и стиреньке стаки примсетяма участия велень художественнай самодеятельностьса. Морсетяма кода «Лихтибряня» коллективть мархта, стане и сольнайста»,—азозе тядясна.
Семьясь сидеста уленди театраса, киноса, паркса, ваймамовок лямбе шири Чадиттне якайхть аньцек марса—ниленест.
Мекольдень кизотнень ламотне шарфнихть мяль фотосессиятненди. Фотосессият тифнихть Чадиттневок. Штоба семьянь павазу эряфсна лядоль аф аньцек лятфнемасост, но и фотографиятнень эса.
Юлия Чадина вов ни лама киза работай Мокшень Пишлянь библиотекаса, Денис Вячеславович—районнай энергосетьтнень эса. А илять, рабочай шида меле, эряскодыхть куду Рузаевкав.
Алина Чадина тядде шумордазе Рузаевкань 1№ гимназиянь 11-це классть, поступась Российскяй правовой Академияв, сай пингонь профессияц сотф судебно-прокурорскяй тевть мархта.
Сазороц, Карина, тонафни тя гимназиянь 6В класса, якай музыкальнай школав (вокалть коряс). Кельгсы уендеманц, конькатнень лангса курькснеманц. Музыкальнай школать шумордазе и акац Алина. Акатне-сазорхне 4 кизоста сявомок морсихть сценать лангса. И васенцеда тянь тиезь Мокшень Пишля велеса. Эсь лацонь дебютснон мяляфтсазь тянемс. Примсихть участия районнай, межрегиональнай, республиканскяй конкурснень и фестивальхнень эса, сяськондихть эсост, лисендихть призёркс. Пяк лама Грамотадост, Кубкадост, лия казнедост. Сафтсазь тонафнемасовок—Карина отличница, аньцек ветес тонафнесь Алинавок. Морафтыень, патриотическяй конкурсонь, олимпиадань участницат.
Шкайсь тядять и кафцьке стирензон казезень мазы вайгяльса. Синь морсихть аф аньцек рузонь, но и мокшэрзянь морот. Колмоксне оцю мяльса наряжакшнихть мокшавакс. Щапне, кле, пяк мазыхть и вельдест сядовок пяк марявихть сотксне атяньконь-бабаньконь мархта. Денис Вячеславович мокшаля, мокшаля Юлия Николаевнань аляц Николай Догонашев. Николай Васильевич шачемас коре Старошайговскяй райононь Шувары велеста. Ужяленди, кунара аш шиса.
«Ёран ванфтомс мокшень койхнень, вдь монць пялес мокшаван, рьвакс туфан мокшалянди»,—мярьгсь Юлия Николаевна.
Сяс мес Юлия Чадинать аляц кулось пяк рана, мокшень кяльса корхнемс стирнять мархта пяк ашель кинди. Но сон, мзярда васьфнесь алянц ширде раднянзон мархта, кепотьксонди, аканц, кулендезе, кода ся корхтай мокшекс. Или кулхцонкшнесь мокшэрзянь морот. Мезень колга валхне—ашезе шарьхкотькшне, но кяльсь пяк тусь мялезонза! Лиссь рьвакс мокшень цёранди, ушедсь работама Мокшень Пишляса, мокшень кяльсь арась сядовок малакс. Работас коре ялганзон, мокшаватнень, фалу кизефнезень кода ётафтови тя или тона валсь, валрисьмось. Стирензонга тонафтсыне мокшень кяльть кельгома.
Чадиттне семьянь келеса якайхть церькаву. Старандайхть тянь тиендемс эрь недляшиня. Конешна, тяфтама тефнень колга аф мярьгондеви пяк азонкшнемс, но тя аф прянь шнафтоманкса, а штоба няфтемс: тясовок синь марсот.
Тняра кизоста эряфонь кибряса васьфневсть и стакат-сталмот? А кали уленди синьфтемост? Но мирдсь и рьвясь фкя-фкянди лездозь семботь сяськондьсазь. Семейнай павазу эряфонь кодамовок секретсна аш. Васенце вастти, кле, путнемат шарьхкодемать, эрявикс пингста лездыень кядть венептеманц, а нинге фалу мяляфтома, што павазсь (тяконь лувксса и семьяса) кельгсы сетьмошить. Аш мезенди кудста «кархчнень»-меснень лихнемс сембонь инголи.
Вов тяфта и эряй Рузаевкаста Чадиттнень семьясна. Лама тевса сафтсазь Юлия Николаевна, Алина и Карина, а сембоса нежекс теест ащи мирдьсна и алясна Денис Вячеславович.
Татьяна АЛЬШИНА.