Москуса келиста и весяласта ётафтовсь Мокшень и эрзянь кяльхнень шисна
18 апрельста Москуса, ВДНХ-са, «Россия» Международнай выставкаса-форумса ульсь оцю ила. Тяса ётафтовсь торжественнай мероприятия, кона лемтьфоль Мокшень и эрзянь кяльхнень Всероссийскяй шиснонды.
Республикать стендонц видеса шиньберьф работась мокшень и эрзянь кялень школа. Инжихненди ульсь кода ваномс мокшень и эрзянь кяльса учебно-методическяй, художественнай и просветительскяй литературань выставкать, примамс участия М.Е.Евсевьевонь лемса Мордовскяй педагогическяй университетть эзда аф фкя лацонь интерактифнень и мастер-класснень эса.
Шабатне содафтсть мокшэрзянь азбукать мархта, налхксесть шра лангонь налхксемаса и ульсть «По страницам народных сказок» online-путешествияса.
Илас пуромфнень эсь творчестваснон мархта кеняртьфнезь «Умарина», «Эряма», «Азорава» ансамбльхне.
Мокшень и эрзянь кяльхнень Всероссийскяй шиснон торжественнайста панжезе «Мерема» этнографическяй фольклорнай группась.
«Васенцеда минь ётафттама тяфтама мероприятия. Сонь темац тяниень пингонне—«Мокшэрзянь кяльхне информационнай пространстваса». Поздравляндаса эрть эздонт, тя важнай культурнай события Мордовиять эряфса»,—мярьгсь МР-нь культурань, национальнай политикань и архивнай тевонь министрсь Светлана Баулина.
Светлана Никитовна лувозе региононь Оцюнять Артём Здуновонь приветствиянц: «Мокшень и эрзянь кяльхнень шиснон праздновандамац арась пара койкс лама национальностень государстваньконди. Пцтай эрь регионца улихть ломатть, конатненди мокшень или эрзянь кяльхне—роднойхть. Азан спасибамань валхт сембонди теенть, кие кельгсыне и кородозь ванфнесыне эсь кяленц, культуранц, самобытностенц. Родной кяльти кельгомаста ушеткшни патриотизмать, Родинати кельгомать воспитандамасна. Кяльть эса ванфневи атяньконь-бабаньконь лама веконь смузьшисна и духовнай наследиясна. Мордовияса вятеви кяльхнень, национальнай культурать и койхнень-обуцятнень ванфтомаснон-виияфнемаснон коряс оцю работа. Тянди лездыхть государственнай программань мероприятиятне, а стане жа аф фкя лацонь фестивальхне и илатне.
Поздравляндасайне сембонь Мокшень и эрзянь кяльхнень шиснон мархта! Катк эрь кудса азорондайхть фкя-фкянь шарьхкодемась, кельгомась и благополучиясь. Эста кармай лямбе марстонь кудоньконь—великай Россиять эрь эряенцты».
Мокшень и эрзянь кяльхнень, мокшэрзятнень культураснон и койснон-обуцяснон ванфтомаснонды путксонкса Мордовия Республикань Оцюнять Благодарностенц мархта казьфт: Челябинск ошень «ИНЕНАРМУНЬ» Мокшэрзянь национально-культурнай центрать руководителец Ольга Лысенко, Нижняй Новгород ошень «Местнай мокшэрзянь национальнай автономия» общественнай организациять председателец Елена Панова, Татарстан Республикань Мокшэрзянь НКА-ть председателец Наталья Сабитова, Саратовскяй областень «Шумбрат» Мокшэрзянь национально-культурнай центрать председателец Валентина Кривошеева, Москувонь «Эх, мордовочка» фольклорнай коллективсь, морсихне Елена Помозова (Алямкина) и Вера Каяцкая и лиятне.
«Тяфта ладявсь, што минь странаньке лама национальностень, и эрь народть сонцень лама веконь историяц, эздонза и пуропневи Россиять марстонь историяц. Кода ёмла, стане и оцю нароттнень кяльснон, койснон-обуцяснон, фольклорснон эзда тиендеви странаньконь культурац. Тейнек тиемат условият мокшень и эрзянь кяльхнень ванфтоманкса. И тя государствать, и сембонь минь обязанностеньке»,—мярьгсь Российскяй Федерациянь Федеральнай Собраниянь Федерациянь Советонь Сенаторсь Пётр Тултаев.
Шумордавсь илась «Умарина» моронь и кштимань государственнай ансамбльть «Мокшеть эзда сявомок Сурати молемс» концертнай программанц мархта.