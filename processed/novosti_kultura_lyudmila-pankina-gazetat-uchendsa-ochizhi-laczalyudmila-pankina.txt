Людмила Панькина: «Газетать учендса очижи лаца»Людмила Панькина:
Пингсь обедшкаль, мзярда кабинетсон циннязевсь телефонць и трубкать тона пестонза кулевсь авань вайгяльсь. Пшкядсь мокшекс, азозе, кле, пяк мялезе тяштьфтемс «Мокшень правда» Самара ошу, лездода тиемс тянь. Ня валхне шинь сюролданя лаца эждезь седиезень. Вдь тейнек, газетань аноклайхненди, аш сяда оцю кеняртькс кода содамс, што газетаньке вешеви, сонь кельгсазь и лувондсазь. А тяса «Мокшень правдать» учендсазь мянь Самараса! Ушедонь корхнема гайфтить мархта, мялезель содамс, кие тя эсь кялень, коень-обуцянь кельги ломанць, кона ширеса эрямстовок аф юкснесы минценнеть.
Кода содавсь, Людмила Николаевна Панькинать мархта ёфси землячкатама. Шачемас коре сон, кода и мон, Атюрьевскяй районцта. Кассь Колапона велеса Федькиттнень лама идень семьяса, вете шабатнень ёткста сон колмоцесь. Колапонаса Людмила Николаевна аделазе школать, а меле пуропнесь содамошит Ичалковскяй педагогическяй училищаса, шумордазе художественно-педагогическяй отделениять. И эстокиге од специалистти максфоль направления школав работама—Краснослободскяй райононь Долговерясы вели. Тяса мокшень стирсь покодсь кафта кизот, а мзярда 1987 кизоня лиссь рьвакс, поланц (сонга Атюрьевскяй районцта, Пичепулоня велеста) мархта тусть Украинав, коса ся пингть эрясь Людмила Николаевнань акац. Виде, ункст ичкоздень масторса ашесть нолда. Пялешка кизода меле састь Самарав, коса эряйхть тянемс.
Васень пингть Людмила Николаевна покодсь идень садса, а 2000 кизоста сявомок работай учителькс, вяти черчениянь и рисованиянь урокт.
Кода азозе землячказе, Самараса эрямста минценнеть, мокшеннеть, ашезе юксне фкя шиска. Меколанкт, пяк мялецоль ширесовок ванфтомс родной кяленц, народонц культуранц, коензон-обуцянзон. 2005 кизоня Людмила Панькинать инициативанц коряс образовательнай организациять видеса, коса сон покодсь учителькс, панжевсь воскреснай школа. Тяза кармасть сашендома мокшень и эрзянь семьяста (тяфтамда Самара ошса аф кржа) касы шабатне. Людмила Николаевна и мархтонза покоди ялганза тонафнезь теест мокшень и эрзянь кяльхнень, ётафнесть фольклорнай илат, лама азонкшнесть мокшэрзятнень историяснон колга и стак тов. Воскреснай школать видеса Панькинась пуроптсь национальнай культурань аф оцю музейня. Экспонаттнень аф ламнянь пачфнезень Мордовияста. Усксь Самарав мокшень щапт-каряпт, кудъётконь сядонгольдень паршихть и лият, мезть коряс шабатненди ульсь кода сяда маласта содамс атяснон-бабаснон эряфснон колга. Сембоц музеи кочкафоль сядода лама экспонат.
Воскреснай школать панжеманц мархта фкя пингста пуроптфоль и «Килейне» фольклорнай ансамбльсь, коза сувасть Самарань мокшень и эрзянь активисттне, тяконь лувксса и тячиень героиняньке Людмила Панькинась. Коллективсь фалу ульсь учсеви инжикс Самараса и областень лия ошса ётафневи мероприятиятнень эса. Мокшень и эрзянь фольклорнай моротне кайгсть лама площадка лангса и тушендсть ваныхнень-кулхцондыхнень мяльс.
Тяни «Килейне» ансамбльсь шовордавсь Самарань «Масторава» коллективть мархта. Самодеятельнай артисттне ингольцекс лисендихть сценать лангс пяк сидеста и кородозь ванфнесазь морамань культураньконь.
2020 кизоня кой-кодама туфталонкса воскреснай школась сёлкфоль. Музейнай экспонаттнень Людмила Панькинась ётафтозень Самарань Народонь ялгаксшинь куду, коса синь ванфтовихть ряцок тя аймакса эряй лия нароттнень экспозицияснон мархта. Кудса уленди лама туристта, тяса ётафневихть экскурсият области сашенды инжихненди, сяс мокшэрзятнень колга азонды-пачфни уженять ваныдонза эрси аф кржа.
Людмила Николаевнань мархта корхнеме ламос. Азф эрь валонц эзда шарьхкотькшневсь мокшэрзянь масторти, сембе минценнети кельгомац. Сатомшка азомс сянь, што Людмила Николаевнань кафцьке цёранза, аф ваномок сянь лангс, што серьснон касозь руз ёткса, пяк лац корхтайхть мокшекс. Шарьхкотьф, тянди оцю путксоц тядяснон. Тяни Людмила Николаевна старандай максомс минценнети кельгомать уноконянзонды. Ёмла Янаняти нльне стафтсь мокшень щам, конань стирнясь щашендсы пара мяльса. Сонцень мокшавать национальнай наряттонза несколька—илань, стакшинь, кудъётконь… Людмила Николаевна пяк кельгсы мокшекс наряжакшнеманц.
Вов ни колмоце ковсь, кода Самара ошень эряйсь Людмила Панькинась получсесы «Мокшень правдать». Кучсесаськ теенза почтать вельде.
—Эрь номерть учендса Очижи лаца, мокшекс сёрматф эрь валнясь эжнесы седиезень,—азозе Людмила Николаевна.—Газетать лувондса аф весть, а кафксть-колмоксть. Пара мяльса морафнесайне материалхнень, коса пачфневи шачема-касома уженязень—Атюрьевскяй районть колга. Тушендыхть мялезон рецепттне, советтне, нолясайне синь тевс. Сюконян газетать аноклаензонды мокшень кяленьконь ванфтоманкса, мялень салай изданиянь ноляманкса!
Пара мялезонк кулемс тяфтама валхнень. Синь кошяряйхть эсонк работамс сядонга лац.
Ольга Евдокимова.