Геройхнень квалма мялямсь ванфтови
Рузаевкаса, А.П.Байкузовонь лемса машина кинь и ошень транспортонь техникумса, панжевсь мемориальнай доска выпускникнень—специальнай военнай операциянь Геройхнень колга мялямть сембе пингс ванфтоманкса.
Доскать лангса вете лепт, вете судьбат, вете эряфт, конат максфтольхть мирть, странать, справедливостть, эсь радня ломаттнень инкса.
—Нят минь пингоньконь Героенза. Синь честь мархта пяшкодезь воинонь долгснон, ужяленди, максозь тянкса эсь эряфснон. Минь марятама инксост гордость! Оцю благодарность тядяснонды-аляснонды, конат касфтсть эсь странань афкуксонь граждатт, афкуксонь патриотт. Сюкпря цёраньконь сембе радняснонды!—мярьгсь Рузаевскяй райононь оцюнясь Александр Юткин.
Рузонь Шебдас велеста Арсений Сомляков тонафнесь техникумса «Техническая эксплуатация подвижного состава железных дорог» специальностьс коре. Армияса службать эзда сонь ульсь отсрочкац. Но Арсений атказась эздонза и сась мяльс пяшкодемс эсь гражданскяй долгонц. Служамста кемокстась РФ-нь Оборонань министерствать мархта контракт и доброволецокс тусь странанц интересонзон аралама. Няфтемок мужества и отвага, сон шавовсь спецоперациять пингста. Героизманкса казьф Мужествань орденца (куломда меле).
Рузаевкаста Сергей Шельмаков получась «Помощник машиниста электровоза» профессия. 2014 кизоста сявомок покодсь специальностьс коре Эксплуатационнай локомотивнай депоса. 2023 кизонь октябрьста кемокстась РФ-нь Оборонань министерствать мархта контракт и тусь СВО-нь зонав. Воинонь долгонц пяшкодемста шавовсь. Спецоперациять пингста няфтьф героизманкса казьф Мужествань орденца (куломда меле).
Перхляйста Максим Нарватов техникумса получась «Машинист локомотива» профессия. Армияса служамда меле покодсь специальностьс коре «РЖД» ООО-ть Московскяй машина кинь филиалсонза, водителькс аф фкя лацонь организацияса. 2022 кизонь октябрьста тусь СВО-нь ётафтома зонав. Луганскяйса тюрематнень пингста стакаста ранендафоль. Врачненди ашезь удала араламс эряфонц. Геройсь казьф «За боевое отличие» медальса.
Максим Силантьев кемокстась контракт техникумть шумордамда меле эстокиге. Боевой действиятнень эса примась участия СВО-ть ушедомста васенце шитнень ни. Боевой задачань пяшкодемста 2022 кизонь 6 сентябрьста шавовсь Харьковскяй областень Изюм ошса. Казьф Мужествань орденца (куломда меле).
Атяшевскяй райононь Ульяновка велеста Алексей Щуков 2008 кизоня поступась техникуму «Организация перевозок и управление на транспорте» специальностьс коре. Шумордамдонза меле служась армияса, а сяльде поладозе службанц контрактс коре. Алексей примась участия военнай операцияса Сирияса, СВО-са. 2022 кизонь 20 сентябрьста военнай машинань (эздост фкять эса озафоль младшай сержантсь Алексей Щуков) колоннать лангс эрьхтсь украинскяй артиллериясь. Получаф ранениятнень эзда Алексей кулось. Щуков казьф «Участнику военной операции в Сирии», «За воинскую доблесть II степени» медальхнень мархта, Мужествань орденца.
Мемориальнай доскать панжема сашендсть Геройхнень тядясна-алясна, рьвасна, идьсна.
—Мялямсь эряй сяда ламос ломанть коряс. Поколениятне полафнихть, пингсь моли, а вов тяфтама доскатне ванфтовихть аф фкя век. Сембонди сюконян тя мероприятиять инкса. Вдь минь иденьконь, конат аф пелезь максозь эряфснон, кепотьксснон коряс кармайхть тонафнема сяда товолдонь поколениятне,—мярьгсь Арсений Сомляковонь тядяц.