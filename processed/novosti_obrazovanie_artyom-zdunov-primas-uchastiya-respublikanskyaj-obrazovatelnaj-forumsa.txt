Артём Здунов примась участия республиканскяй образовательнай форумса
23 августста Советскяй Союзонь Геройть М.П.Девятаевонь лемса «Высота» №15 Образованиянь центрать видеса ётафтовсь республиканскяй образовательнай форум. Сонь пленарнай заседаниясонза примасть участия Мордовиянь Оцюнясь Артём Здунов, МР-нь Госсобраниянь Председательть тевонзон тиендисна Наталья Долматова, МР-нь Правительствать Председателенц васенце заместителец Галина Лотванова, Саранскяй и Мордовскяй митрополитсь Зиновий.
Видеообращения мархта форумонь участникненди пшкядсь Россиянь просвещениянь министрсь Сергей Кравцов. Сон азсь благодарностень валхт педагокненди синь трудснон инкса, азсь од задачат маластонь пингонди.
Мордовиянь Оцюнясь Артём Здунов лятфтазе: РФ-нь Президентсь Владимир Путин Посланияса башка китькстазе, што странать вандыень шиц няфтьсыне од ломаттнень цельснон. Республикась сяда тов тиенди тяниень пингонь, комфортнай, тонафнемань аф пелькс условият.
Тядде панжевихть колма од школат: Белозерьевскяй школать од корпусоц, республикать столицаса 11№ школать од корпусоц и Саранскяй коррекционнай школась. Мордовиянь Оцюнясь китькстазе: Президентть и федеральнай центрать ширень кирдемаснон вельде од школань строямась кармай мольфтевома сяда тов. Васенце кизефкссь—Саранск ошса 1300 вастонди од школать строямац.
Сяда тов кармай мольфтевома республикань школатнень капитальнайста петемаснон коряс программась. Сембоц петьф 38 здания. Маластонь кафта кизотнень тиеви ремонт нинге 36 школати. Стане жа республикась макссь заявка идень саттнень и техникупнень капитальнайста петемаснон коряс федеральнай программатнень эса.
Велень сембе школатнень эса панчфт «Точка роста» центрат. 1 сентябрьста панжевихть нинге колма «Кванториупт», пцтай 5 тёжятть допобразованиянь од васта школатнень и техникупнень эса.
Мордовиянь Оцюнясь отмечазе ся направлениять важнайшинц, кона сотф пилотфтома авиасистематнень мархта. Тяни ня школатнень и Саранскяень политехническяй техникумса Практическяй анокламань центратнень эса 17 кружок. «Эрьда келептьсаськ тя работать»,—мярьгсь региононь руководительсь.
Республикань Оцюнясь азозе, што образованиянь системаса аф сатнихть кадратне.
Важнайдонга важнай направлениясь—касы поколениять воспитандамац. Башка мяль шарфнема семьянь питнишитнень, межнациональнай и межконфессиональнай кизефкснень лангс. МР-нь Оцюнясь отмечазе СВО-нь участникнень тя работати эрявиксшиснон. «СВО-нь ся участникненди и ветераттненди, кинь ули мялец занцемс пря иттнень мархта работаса, эряви лездомс получамс педагогическяй образования, ётамс курст. Мярьгондян Образованиянь министерствати марса «Защитники Отечества» фондть мархта ваномс тя кизефксть»,—мярьгсь Артём Здунов.
Форумса выступандась Саранскяй и Мордовскяй митрополитсь Зиновий, кона отмечазе од ломаттнень духовнайста воспитандамаснон коряс сяда товолдонь марстонь работать.
Образованиянь региональнай системать работань итогонзон колга пачфтсь республикань образованиянь министрсь Елена Солдатова.
Пленарнай заседанияса стане жа выступандась СВО-нь ветеранць Сергей Пронькин. Сон азондсь, кода работай Луховскяй лицейть мархта. «Анокан улемс и лия школатнень эса, штоба пачфтемс опытозень и содамошинень колга, лездомс касы поколениять патриотическяйста воспитандамаса,—мярьгсь сон.—Пяк важна тонафтомс шабатнень ялгафтома. Эсь опытозень коряс содаса: фронтса ялгафтома аш кода».
Профессиональнай деятельностьса заслугатнень инкса педагокненди максфтольхть казнет.