Морай Людмила Савкинась
Морсить Людмила Савкинать мархта содафтоме Саранск ошень округонь Культурань дворецса. Сянгяря сельме удалаф од авать стакаль аф приметамс. А кда морама ушедоль, эста ни аньцек кулхцонкшнелеть эсонза. Сонць природась казезе Людмилать мазыдонга мазы вайгяльса, артистонь асушиса.
Ня шитнень мокшавась сашендсь инжикс редакциязонк. Тянь-тонань колга корхнемста азондсь эряфонь и творчествань кинзон-янонзон квалма, мзярда ушедсь морсема и кодама васта эряфсонза занци сценась.
Людмила шачсь Саранскяйса, а унксонза Зубово-Полянскяй райононнет. Тядяц и аляц нинге одста ётасть эряма республиканьконь столицазонза. Галина Алексеевна—врач, Николай Иванович образованияс коре учитель. А вов Людась ёмластокиге макссь содамс—касы сай пингонь артистка. Пяк кельгозе мораманц, ломаттнень инголе прянь няфтеманц. Колма кизоняса ни няфнесь «концертт» мала ломанензонды. Лисендель комната кучкав, тядянц кядьста кайгиста азонфнелезе лемонц, кле, морай МАССР-нь Заслуженнай артисткась Людмила Савкина, и ушеткшнель выступандама. Вайгялец кайгиель, пайгонякс горняль.
Школаса стирнясь ульсь афкуксонь «тяштенякс». Васенце класста сявомок морсесь школьнай хорса, выступандакшнесь агитбригадатнень лувксса, «Бухгалтер» мороть мархта аф весть лисендсь сяськикс кизонь лагерьса вокальнай конкурснень эса.
«Сценась фалу усксь эсон,—виденцясь Людмила.—Ёт шабакс ашине шарьхкотькшне сятнень, кит виздсть-пельсть сцена лангс лисемаснон. Мон, меколанкт, пяк кельгине публикань пуропнемазень».
Школада меле стирсь поступась тонафнема Л.П.Кирюковонь лемса Саранскяй музыкальнай училищав вокальнай отделенияв. Тяса сон пуропнесь содамошит мокшэрзянь композиторть Г.Г.Сураевонь-Королёвонь и лия вии педагокнень видеса. Училищаса тонафнемста ни Людмила Савкинась ушедсь лисендема профессиональнай сцена лангс. Васенда покодсь «Лисма» предприятиять видеса Культурань центраса, сяльде—«Сарэкс» экскаваторнай заводть видеса ЦК-са. Морсесь хорса и ськамонза.
Музучилищада меле мокшень стирсь тонафнесь Гнесинкаса подготовительнай курсса, а сяльде поступась М.И.Ипполитовонь-Ивановонь лемса музыкально-педагогическяй институту. Тонафнемань кизотнень Савкинась ламода касфтозе профессиональнай маштомошинц. Аф стак стирть тернезь лядомс тозк, Москуса, но сон мрдась мокшэрзянь мастору.
Вов ни кемонь кизот кода Людмила покоди «Луч» ДК-са, кона тяни канневи Саранск ошень округонь Культурань дворецти. Артисткать-вокалисткать козя репертуароц, коса улихть и рузонь, и мокшень морот. Лиятнень коряс пяк стирти кельговихть МР-нь искусствань Заслуженнай деятельть Василий Родионовонь произведениянза, тяфтамотне кода «Цифтамаз веле», «Мес мокшень стирь?», «Пиземня» и лиятне. Людмила Савкинать ладявсь пяк цебярь музыкальнай дуэтсна морсить Катя Дигалёвать мархта. «Мы люди русские», «Соловей соловушка», «Вам желаем, друзья» моротнень, конатнень морсесазь ня кафта артисткатне, фалу пяк лац васьфнесазь кулхцондыхне.
Людмила Савкинать аф аньцек морсиень оцю асувоц. Сон нинге пяк лац налхки эрь-кодама рольхть сценическяй постановкатнень эса. То, ванат, лиси сценать лангс Ловонь стирнякс, Келаськакс или ёфксонь кодамовок геройкс. И кикс афоль наряжа, эрь рольть налхксы аш ни кода лац, афкуксоннекс.
Мзярда няйсак Людмила Савкинать сцена лангса, эзк шарьхкотькшнесак—сон музе эряфса вастонц. Кода артисткась вятьсы эсь прянц, кода латци соткст залть мархта, семботь коряс няеви—мокшавась заняф кельгома тевсонза, кона мала седиенцты, ваймонцты.
Эряви азомс, Людмилань артистонь
асушиц ётась стирнянцтывок, Каролинати. Сонь пяк цебярь слухоц, аф визди няфтемс эсь прянц. Мялец улемс блогеркс и тяни ни варчсесыне виензон тя тевса.
Азома сявок, што Людмила Савкинать ули и педагогическяй образованияц. Сон шумордазе М.Е.Евсевьевонь лемса Мордовскяй государственнай педагогическяй институтть (тяни университет) «Дошкольное образование» программас коре. Пингонь ётазь арьсекшни варжамс прянц педагогонь тевсовок. Кематама, мокшавать сембось лиси.
Ольга ВАСИЛЬЕВА.