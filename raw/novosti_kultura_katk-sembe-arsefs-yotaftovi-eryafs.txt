URL: https://mokshapr.ru/novosti/kultura/katk-sembe-arsefs-yotaftovi-eryafs/

КАТК СЕМБЕ АРЬСЕФСЬ ЁТАФТОВИ ЭРЯФС! - Мокшень Правда
Главная
Новости
Общество
Здоровье
Демография
Религия
Наши мокшанские сыновья и дочери
Политика
В Госсобрании РМ
В Правительстве РМ
Экономика
Образование
Культура
Спорт
АПК
Нацпроекты
Поиск
Поиск
Поиск
Старая версия сайта
Главная
Новости
Общество
Здоровье
Демография
Религия
Наши мокшанские сыновья и дочери
Политика
В Госсобрании РМ
В Правительстве РМ
Экономика
Образование
Культура
Спорт
АПК
Нацпроекты
Поиск
Поиск
Старая версия сайта
11/07/2024
КАТК СЕМБЕ АРЬСЕФСЬ ЁТАФТОВИ ЭРЯФС!
Культура
Вов ни мзяроце кизось мельцек пара койс коре Поволжьянь ошнень эзга ётафневи «Волга—река мира. Диалог культур волжских народов» Международнай этнокультурнай экспедициясь-фестивальсь. Тядде сон пуропневсь комсь колмувоцеда. Темакс теенза арасть «Россиясь—нароттнень кудсна» валхне.
Экспедициянь участникнень ёткс сувсесть наукань и образованиянь работникт, родной кялень преподавательхть, культурань и спортонь учреждениянь, общественнай организациянь, массовай информациянь национальнай средствань, национально-культурнай объединениянь представительхть Татарстанцта, Чувашияста, Башкортостанцта, Москуста, Ульяновскяйста, Пензенскяй, Самарскяй, Саратовскяй областтнень эзда и Мордовия Республикаста. Кода фалу, фестивальсь арась теест васедема, пичефтить-таколфтыть колга седикс-ваймокс корхнема вастокс. Ваномс кепотьфоль лама оржа кизефкс, конат, васендакиге, сотфтольхть национальнай культурать, кяльхнень, койхнень-обуцятнень ванфтомаснон, Россиянь региоттнень ёткса культураса полафтомать келепнеманц, российскяй гражданскяй идентичностть кемокснеманц мархта.
Тя кизоня экспедициять-фестивальть маршрутоц ётась Саратов—Волгоград—Астрахань—Никольское—Волгоград—Саратов ошнень эзга.
Сембода оцюволь Мордовиянь делегациясь, конанди вятикс ульсь МР-нь культурань, национальнай политикань и архивнай тевонь министрть васенце заместителец Александр Карьгин. 19 июньцта рана шобдава Мордовиянь представительхне автобусса срхкасть Саратов ошу, коса васедсть лия региононь делегациятнень мархта и марса «Фёдор Достоевский» теплоходса ушедозь экспедициять-фестивальть Волга ляйть эзга.
Саратовса мероприятиянь участникнень кшиса-салса васьфтезь областень государственнай властень, общественнай организациянь, «Шумбрат» национально-культурнай автономиянь представительхне. Александр Карьгин эсь приветствиясонза азозе: «Комсь колмува кизода тяда инголе экспедициясь шачсь саратовскяй модать лангса и вов ни мзяра пинге пуропнесыне марс эрь-кодама национальностень ломаттнень, конатненди Россиясь—марстонь и кельгови куд, и кодамовок виенди аф синневи-тапави минь марстоньшиньке».
Васенце шись ни теплоходса козяль мероприятиянь ширде. Фестивальть торжественнайста панжемстонза видеосвязть коряс кулхцонтфоль МР-нь культурань, национальнай политикань и архивнай тевонь министрть Светлана Баулинать приветствияц. А сяльде ушетфоль работась. Терроризмань и экстремизмань идеологияти каршек ащемать колга пачфтсь Н.П.Огарёвонь лемса МГУ-нь социологиянь и социальнай работань кафедрань профессорсь Татьяна Дадаева. Этнокультурнай пространстваса родной кяльхнень ванфтомаснон и виияфнемаснон квалма азондсь Н.П.Огарёвонь лемса МГУ-нь филологическяй факультетонь деканть заместителец Надежда Кабаева. Мордовскяй (мокшень и эрзянь) народть Межрегиональнай общественнай организациянц Исполкомонц председателец Татьяна Ларина пачфтсь организациять малаткшни съездонц колга. Стане жа ульсь шуфтста керсить Василий Ширманкинонь выставканц презентацияц. Тяда башка, корхтафоль #КультураZаПобеду проектть рамкаса СВО-нь участникненди лездомать колга. И аф аньцек корхтафоль. Васенце шиста сявомок экспедициянь участникне кярьмодсть маскировочнай сетень кодамати и вете шиста кодасть колма тяфтама кяшембяльхть. Шумордавсь илядсь Мордовиянь артисттнень Любовь Князьковать, Артём Мамаевонь, Елена Биккуловать выступленияснон мархта.
Омбоце шиня «Фёдор Достоевский» теплоходсь «Волга—река мира» экспедициянь участникнень мархта пачкодсь Волгограду. Причалса синь лямбоста васьфтезь Волгоградскяй областень общественностень и государственнай властень органонь представительхне. Тостонь филармониянь артисттне анокласть мялень салай концертнай программа. Виде, миннетневок—МР-нь Заслуженнай артисткась Любовь Князькова и од морсись Артём Мамаев ашесть ляда ширеса. И кайгозевсть Волгать вельхксса мокшень, эрзянь и рузонь моротне. Стане жа делегацияти ётафтфоль экскурсия ошть-геройть эзга. А теплоходса тяда меле кепотьфтольхть-ванфтольхть тяниень пингонь оржа кизефкст. Тяфтамот, кода традиционнай духовнай питнишитнень ванфтомасна и кемокснемасна, семьяса шабатнень воспитандамасна, терроризмать аф нолдамац, специальнай военнай операциять мольфтемац и стак тов. Ня кизефкснень коряс выступленият тисть М.Е.Евсевьевонь лемса МГПУ-нь профессорсь Тимофей Надькин, Н.П.Огарёвонь лемса МГУ-нь доцентсь Александр Чебуренков, спецоперациянь участниксь Юрий Полобичев, священнослужительсь отец Георгий и лиятне.
Сяда тов ульсь Российскяй Федерациянь субъекттнень презентациясна. Ётафтозь сонь 11 региононь—Москувонь, Московскяй, Ульяновскяй, Самарскяй, Пензенскяй, Нижегородскяй, Саратовскяй областень, Татарстан, Башкортостан и Чувашия республикань мокшэрзянь автономиятнень и национально-культурнай центратнень представительсна. Синь азондсть эсь ширесост родной кяльхнень, народоньконь культураснон и койснон-обуцяснон ванфтомаснон коряс вятеви работаснон колга. Шумордавсь экспедициянь омбоце шись Любовь Князьковать творческяй концертонц мархта.
Колмоце шиня фестивалень участникне пачкодсть Астрахани—Россиянь инь лама национальностень ошу, коса эряй 147-да лама национальность. Делегациять мороса и кштимаса васьфтезе «Астраханская песня» фольклорнай ансамбльсь. Астраханть эзга обзорнай экскурсияда меле ванфтольхть Народнай культурань Астраханскяй областной научно-методическяй центрась, Ремеслань кудсь и Ялгаксшинь кудсь. Ремесленнай мастерскойхнень эса экспедициянь участникне варжазь вийснон кашпонь кодамаса, работасть гончарнай кругть мархта, тиендсть крынкат и някат-хороводницат. А шуфтста керсись Василий Ширманкин тись сёвоньцта тавлинскяй алаша и кадозе Мордовиять колга лятфнеманди.
Сяда тов Мордовиянь делегациясь васетькшнесь Астраханскяй областень культурань министрть заместителенц Людмила Губинать мархта, конанди Александр Карьгин макссь Благодарность сотрудничендаманкса и казсь «Мордовский народный эпос» книга.
«Важнайть колга корхнемат» проектть рамкаса участникне кулхцондозь Н.П.Огарёвонь лемса МГУ-нь социологическяй наукань докторть Татьяна Дадаевать «Сто дат гражданской идентичности» темас коре лекциянц.
Теплоходса тя шиня «Волга—река мира» фестивалень участникненди инжикс сашендсь РФ-нь Президентть видеса межнациональнай отношениятнень коряс Советонь членць, Россиянь ФАДН-нь Общественнай Советонь членць, межэтническяй журналистикань Гильдиять председателец Маргарита Лянге. Сон ётафтсь «Роль средств массовой коммуникации в гармонизации межнациональных отношений» лем ала семинар. А илять теплоходса ульсь Артём Мамаевонь творческяй концертоц.
Экспедициянь нилеце шись ушедовсь митингста, кона лемдевсь Великай Отечественнай войнать ушедома шинцты. Шавфне лятфтафтольхть минута кашт аф молезь ащезь. Мероприятияса выступандасть Александр Карьгин, СВО-нь участникне Юрий Полобичев и Алексей Владимиров, священнослужительсь отец Георгий.
Теплоходсь тя пингть уйсь эсь маршрутонц эзга меки, аф лама пингс лоткамок Астраханскяй областень Никольское велеса, коса делегациясь ульсь Пресвятой Богородицать Рождестванц Храмса. Тяса отец Георгий служась молебен войнатнень эса шавфнень инкса.
Тя шиня «Волга—река мира» экспедицияса-фестивальса башка оцю мяль шарфтфоль патриотическяй темати. «Важнайть колга корхнемат» проектть рамкаса экспедициянь участникне и инжихне ванозь Тимур Бекмамбетовонь «Девятаев» фильманц. Сянь колга, кода эвондась мяльсь снимандамс адста ворьгодемать историянц, азондсь Советскяй Союзонь Геройть Михаил Девятаевонь цёрац Александр Девятаев.
«Штоба мяляфтолезь»—тяфта лемдевсь творческяй илядсь, конань аноклазь Мордовиянь артисттне Артём Мамаев, Любовь Князькова, Ольга Колемасова, Елена Биккулова марса концертмейстерть, МР-нь искусствань Заслуженнай деятельть Василий Родионовонь мархта Мяляфтомань и ризнамань шиня. Концертть эсь лацонь форматоц, мзярда артисттнень мархта морай марнек залсь, пяк тусь ваныхнень мяльс.
Ветеце шиня «Фёдор Достоевский» теплоходсь тага лотксесь Волгоградса. Экспедициянь участникне ульсть Мамаев курганца, коса путсть панчфт «Сталинградскяй тюремань Геройхненди» историко-мемориальнай комплексти и лятфтазь сятнень, кит максозь эряфснон валда сай пингть инкса. Сяльде теплоходса тифтольхть итокт фестивальти. Александр Карьгин спасибась участникненди марстонь работанкса и казезень инь активнай участникнень Дипломса. Тяка илядня ётафтовсь «Фёдор Достоевский. Лучшее» мекольце концертсь.
24 июньцта теплоходсь этнофестивалень участникнень мархта мрдась Саратову, коса и шумордавсь экспедициясь. Ули кода азомс, што сон ётась лац, пользань кандозь. Надиятама, сембось, мезсь арьсефоль-смекафоль пингстонза, маластонь пингть ётафтови эряфс.
Экспедицияса-фестивальса покодсь Николай Каранов.
Последние новости
Нацпроекты
У жителей Лямбиря появилось благоустроенное место отдыха
12/11/2024
0
В Мордовии завершается благоустройство общественных пространств, работы на которых...
Политика
В Чамзинском районе прошел мониторинг народной программы «Единой России»
12/11/2024
0
Депутаты и партийный актив Чамзинского местного отделения партии проводят...
Политика
«Единая Россия» передала в Минпросвещения перечень объектов образования для капремонта в 2025-2027 годах
12/11/2024
0
В нём - более 4 тысяч школ, детсадов и...
Нацпроекты
В Мордовии работает 17 модельных библиотек
12/11/2024
0
За время реализации регионального проекта «Культурная среда» национального проекта...
Нацпроекты
В Мордовии количество получателей кредитов с зонтичным поручительством выросло более чем в 2,5 раза
12/11/2024
0
Благодаря реализации национального проекта «Малое и среднее предпринимательство» за...
Политика
«Единая Россия» дала старт благотворительной акции «Коробка храбрости»
12/11/2024
0
Игрушки, конструкторы, книжки и другие подарки, которые передадут в...
Общество
Эряскодода!
11/11/2024
0
Кельгома ялгат! Пингсь содай ётаманц. Вов ни шумордакшневи омбоце...
Загрузить больше
У жителей Лямбиря появилось благоустроенное место отдыха
Мокшень Правда
-
12/11/2024
В Мордовии завершается благоустройство общественных пространств, работы на которых проводились в 2024 году. В рамках федерального проекта «Формирование комфортной городской среды» национального проекта «Жилье...
Узнать больше
В Чамзинском районе прошел мониторинг народной программы «Единой России»
Мокшень Правда
-
12/11/2024
Депутаты и партийный актив Чамзинского местного отделения партии проводят контроль за ходом строительства и ремонта объектов народной программы партии.       12 ноября партийный десант «Единой России»...
Узнать больше
«Единая Россия» передала в Минпросвещения перечень объектов образования для капремонта в 2025-2027 годах
Мокшень Правда
-
12/11/2024
В нём - более 4 тысяч школ, детсадов и техникумов



Партия возьмёт на особый контроль сопровождение работ, подчеркнул врио секретаря Генсовета «Единой России» Владимир Якушев на Всероссийском...
Узнать больше
О нас
«Мокшень правда — одна из старейших газет России, она основана в 1921 году. Это единственная газета в стране и мире, выходящая на мордовском-мокша языке.
Архив новостей
Ноябрь 2024
Октябрь 2024
Сентябрь 2024
Август 2024
Июль 2024
Июнь 2024
Контакты
Главный редактор - 24-57-73
Заместитель  редактора - 24-42-51
Ответственный секретарь-24-57-03
Бухгалтерия - 24-42-68
E-mail: mokshenpr@e-mordovia.ru
Социальные сети
© 2022 "МОКШЕНЬ ПРАВДА". ВСЕ ПРАВА ЗАЩИЩЕНЫ. 16+