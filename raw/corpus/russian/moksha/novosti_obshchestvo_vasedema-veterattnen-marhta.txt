Васедема ветераттнень мархта
Общество
Ётай недялять Мордовиянь Оцюнясь Артём Здунов васетькшнесь Ветеранонь советть и од ломанень организациянь активть мархта.
Артём Здунов китькстазе: ветеранскяй организациятне занцесазь сери вастть Мордовиять общественно-политическяй эряфсонза. Республикаса фкявок мероприятия аф ётни ветеранфтома.
Региононь руководительсь азсь благодарностень валхт ветераттненди кеме позициянкса, арьсесь шумбраши, кувака эряф и мани менель вельхкссонк.
Васедемань участникнень приветствовандазень Мордовиянь Госсобраниять Председателец Владимир Чибиркин.
Республиканскяй Ветеранонь советть председателец, МР-нь Почётнай гражданинць Иван Цыганок азсь благодарностень валхт региононь лидерти, райононь оцюнятненди, организациянь руководительхненди, предпринимательхненди старшай поколениять колга заботанкса. Ветеранскяй организациянь члеттне кирдьсазь СВО-нь боецнень ширеснон: кочксихть гуманитарнай груз, кодайхть маскировочнай сетьть.
СВО-нь ветеранць Алексей Владимиров азозе, кле, Родинань тяниень аралайхнень патриотизмасна и мужествасна—тя цебярь результат старшай поколениять ширде.
Рузаевкаста Киржаефнень семьясна—нинге фкя кепотькс поколениятненди. Синь—котоце поколенияса машина кинь покодихть, трудовой династиянь марстонь стажсна—399 киза. Династиянь ушедыкс ащи Филипп Климентьевич Ильин. Сон ушедсь покодема Оренбургскяй депоса 1894 кизоня.