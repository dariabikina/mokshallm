Мордовиясь васьфтезе Великай Сяськомань 79-це тундать
Общество
Сяськомань Шись—тя минь национальнай гордостеньке, оцюдонга оцю иланьке. Сембе содасаськ, кодама питнеса сатовсь Сяськомась—миллиотт ломаненьке лядсть боень паксятненди. Синь ашесть мрда куду, но минь фалу мяляфтьсаськ синь. Марнек мирса содаф, што именна минь странаньке путозе инь оцю путксть Великай Сяськомати, аралазе мирть фашизмать эзда. Тяда инголе нинге апак содаколь тяфтама героизма, доблесть, мужества и воляши сяськомати, конань няфтезь минь воиноньке, минь народоньке врагть каршес тюремста. Сяськомась лац няфтезе и минь странань нароттнень ялгаксшиснон и брадкс улемаснон. Гитлеровскяй захватчикнень каршес геройкс тюрсть Родинаньконь сембе нациянь и народностень воинонза. И хуш кой-кона странань «пропагандисттне» тяряфнихть велянь ширде няфтемс историять, валхтомс ответственностть сятнень лангста, кит ушедозь Омбоце Мировой войнать, кирьфтамс странаньконь роленц фашистскяй захватчикнень тапамаса, синь тевсна аф лиси. Видешись киндивок аф сяськови.
…Кеняртьфти и авартьфти Сяськомань Шись. Вов и тяддень 9 Майста Саранскяйса, Сяськомань площадьса, ульсть мзолфт, пе-демат и сельмоветть. Ошть сембе ширденза сашендсть ломатть Вечнай толть ваксс, штоба тага весть няфтемс-азомс: кивок апак юкстак, мезевок апак юкстак!
Митингс-реквиемс пуромкшнесь пцтай 15 тёжянь ломань. Почётнай васттнень, кода фалу, занязь ветераттне. Мархтост ряцок Вечнай толть ваксса озсефтольхть специальнай военнай операциянь участникне, синь мала и радня ломаньцна. Митингса-реквиемса примасть участия МР-нь Оцюнясь Артём Здунов, Мордовиянь Госсобраниять Председателец Владимир Чибиркин, МР-нь Правительствать Председателец Дмитрий Поздняков, МР-ть эзга главнай федеральнай инспекторсь Анатолий Гулин, МР-нь Оцюнять и МР-нь Правительствать Администрацияснон руководителец Булат Хайрутдинов, Саранск ошень мэрсь Игорь Асабин, Саранскяй и Мордовскяй митрополитсь Зиновий.
—Тячи великай, священнай ши, кона эздонк эрть седисонза. Ня шитнень минь эсь лацоннекс марьсесаськ фкя-фкянди роднойкс улеманьконь, тячи минь—фкя оцю семья. Сяськомань Шись пуропнесыне марс сембе поколениятнень, конат ванфнесазь мялямть аляньконь, атяньконь, атянь-атяньконь колга, конат аралазь Россиять воляшинц, лоткафтозь историясонк сембода пелькс врагть. Кельгома ветератт! Сюконятама теенть карксэземга! Ужяленди, мирсь, кона аралаф фашизмать эзда, ашезе сяв мяльс «кяжи» урокть. Ламоц странатне тяряфнихть лиякс сёрмадомс видешить, арьсемс од геройхть, кяшемс эсь историястост «аф удалаф» страницатнень. Но минь аф васькафтофтама! Тя историясь тяштьф атяньконь и аляньконь верснон мархта. А сяс тячи синь уноксна и идень уноксна тага стясть Родинать аралама. Минь тюрьхтяма историческяй видешить, питнишиньконь, атяньконь-бабаньконь колга мялямть, странаньконь сай пингонц, марнек русскяй мирть инкса. Великай Отечественнай войнада меле нинге вестевок фашизмась ашезе кепсе прянц тяфтама панжадоста и наглайста. Но Россиять новейшай историясонза миньге нинге ашеме уле тяфтама виикс и марса кирдикс. Минь фкя странаньке, фкя Президентоньке и Сяськоманьке—сембонди фкя! Кода и эста, ичкоздень 40-це кизотнень, тяни геройхнень пингсна. Доброволецне тага тушендыхть фронту. Минь лац содасаськ синь—тя минь ялганьке, мархтонк фкя класса тонафнихне, покоди ялганьке, мала ломаненьке. Прважсесаськ синь марса и марса васьфнесаськ геройкс—кой-коста, ужяленди, куломдост меле. Тячи тясот радня ломаньцна сятнень, кинь минь юмафтоськ. Сембе пингонь мяляфтома героеньконди и карксэземга сюконяма сятненди, кие синь касфтозень. Тя минь воиноньке, конатнень инкса марятама гордость, конатнень ширеснон кирнесы марнек Мордовиясь, марнек странаньке. Эрь-кодама кизоса и профессиянь тёжятть ломанць, бизнесоньке фалу кочксихть лезкс передовойти. Минь враченьке, правоохранительнай органоньке, госслужащайхне, строительхне, священнослужительхне най улендихть региоттнень эса, коса тяни стака оперативнай обстановкась,—мярьгсь Артём Здунов.
А меле сон пшкядсь од ломаттненди: «Теенть, кельгома стирьхть и цёрат, сави ванфтомс Великай Сяськомать колга мялямть. Атяньке и атянь-атяньке кадсть тейнек мир и воляши, и минь араласаськ странаньконь любой пелькста. А сяс верондан, што эздонт эрти, тинь уноконтенди и идень уноконтенди 9 Майсь фалу ули главнай илакс».
Сяльде Мордовиянь Оцюнясь макссь государственнай оцю казне. Российскяй Федерациянь Президентть Указонц мархта отваганкса, эсь прянь аф ужяльдеманкса и мужестванкса, конат няфтьфтольхть Отечествать и Российскяй Федерациять государственнай интересонзон араламста, Жуковонь медалец максф Николай Тазинонди—Зубово-Полянскяй районцта специальнай военнай операциянь участникти.
Великай Сяськомань илать мархта пуромфнень поздравляндазень СВО-нь участниксь Сергей Шаев.
—Атяньконь подвигсна ащи достойнай кепотьксокс тейне и Отечествань тячиень сембе аралайхненди,—мярьгсь сон.—Улемок передовойса, мон и лия боецне эрь минутать шарьхкотькшнесаськ, што аралакшнесаськ великай странаньконь суверенитетонц. Сяс мес тейнек Отечествась—тя минь тядяньке, рьвяньке, шабаньке, кинь сетьме удомаснон карматама ванфнемонза ся пингс, мзярс шавихть седиеньке.
Тяда меле путфтольхть панчфт Великай Отечественнай войнань кизотнень шавф воиттненди—республикаса шачфненди-касфненди лемтьф монументти. Сят, кит ашесть мрда тюремань паксятнень лангста, лятфтафтольхть минута кашт аф молезь ащезь.
Лятфтасаськ, Великай Отечественнай войнать пингста фронту республикастонк тусь 246 тёжянь ломань, пялесна ашесть мрда…
Митингть-реквиемть шумордамда меле Сяськомань площадьса ульсь Парад. Торжественнай маршса ётасть военнослужащаень, МЧС-нь и Росгвардиянь параднай расчёттне, кадеттне и юнармеецне. Мекольцекс площадть эзга аськолясть парадонь инь ёмла участникне—идень садонь воспитанникне.
Панчфт тя шиня стане жа путфтольхть Мемориальнай калмалангса «Скорбящая мать» мемориалти. Саранскяень госпитальхнень эса шавфне лятфтафтольхть минута кашт аф молезь ащезь. Войнань сембе участникнень лемс служафоль церковнай панихида.
9 майста Саранскяйса ётафтфоль пяк лама мероприятия: акцият, мастер-класст, выставкат, концертт и стак тов. Шиньберьф ошть вельхксса кайгсть музыка, войнань и тяниень пингонь морот, конат пачфнихть Великай Отечественнай войнань кизотнень народоньконь подвигонц колга.
Ольга ЕВДОКИМОВА.