Ширезонк сашендсь Россиянь ЖКХ-нь министрть заместителец
В Правительстве РМ
4 мартста Мордовияв рабочай поездка мархта сашендсь Россиянь строительствань и жилищно-коммунальнай хозяйствань министрть заместителец Алексей Ересько. Сон ванозень благоустройствань и строительствань, инженернай и социальнай инфраструктурань кой-кона объекттнень.
Н.П.Огарёвонь лемса МГУ-са РФ-нь строительствань и ЖКХ-нь министрть заместителец васетькшнесь ректорть Дмитрий Глушконь мархта. Синь корхтафтозь строительствань и ЖКХ-нь сфераса вузть технологическяй проектонзон. Университетонь ректорсь азондсь Мордовиянь учёнайхнень колма перспективнай проектснон колга: радиопоглощающай материалть, пористай стеклокерамикать и зданиять уштомаса индивидуальнай тепловой пунктть квалма. Мекольцеть лангс инжись шарфтсь башка оцю мяль.
Республикань Кудса совещаниять пингста корхтамась мольфтевсь цебярь ошень средань тиемать и коммунальнай инфраструктурать одкстопнеманц колга.
Азфоль, што эрь кизоня Мордовияса ётафневи жилищно-коммунальнай хозяйствать реформированиянц, ломаттненди эрямань цебярь условиянь тиендемать коряс оцю работа. Фкя инь васенце важнай прябалась, конань лангс шарфтома башка мяль, коммунальнай инфраструктурать таштомомац. Жилищнай фондть цебярьгофнеманкса Мордовиясь примси активнай участия федеральнай проекттнень и государственнай программатнень эряфс ётафтомасост.
Меля республикаса водендафоль 436 миллион цалковай «Жильё и городская среда» нацпроектть «Формирование комфортной городской среды» федеральнай проектонц коряс, «Ару ведь» проектть коряс—164 миллион цалковай, «Комплексное обращение с твёрдыми коммунальными отходами»—1 миллиард 200 миллион цалковай.
Корхтаманди башка темакс арась петемань-мазоптомань объекттнень инкса Всероссийскяй рейтинговай вайгялень максомась. 2024 кизоня Саранскяйса сави кочкамс колма территориятнень ёткста фкять, Рузаевкаса—кафттнень эзда фкять. Стане жа тядде ушедовсь цебярь ошень средань тиемань инь цебярь проекттнень Всероссийскяй конкурссост кафта проекттнень-сяськихнень эряфс ётафтомасна Инсараса и Темникавса.
«Мордовия Республикась активнайста примси участия территориятнень кочкамаснон коряс вайгялень максомаса и сатомшка лац ётафнесы эряфс тя проектть. Конкурсть рамкаса тяса ётафтфт ни эряфс кафкса проектт, «Формирование комфортной городской среды» федеральнай проектть коряс—300-та лама. Тя цебярь показатель»,—мярьгсь РФ-нь строительствань и ЖКХ-нь министрть заместителец Алексей Ересько.
Совещаниять шумордамста отраслянь инь цебярь представительхненди максфтольхть государственнай казнет.
Ширесонк улемстонза Алексей Ересько ванозе Донбассонь аралайхнень скверснон, коса строяф «Державная» Божий Матерть ликонянц лемс часовня. Тяса ётафтовсть СВО-нь участникнень шумбрашиснон инкса молебен и шавф земляконьконь лятфнеманкса лития.
Стане жа министрть заместителец ульсь Подольскяй курсанттнень скверсост, кона стане жа одкстоптфоль нацпроектть рамкаса. Марса вице-премьерть Инсаф Хайруллинонь мархта Алексей Ересько ванозень ошень очистной сооружениятнень. Россиянь Президентть поручениянц коряс тяса сави тиемс оцю реконструкция.
Министрть заместителец макссь оценка «Стимул» федеральнай программать эса республикать участвовандаманцты—Саранскяйть северо-восточнай пялькссонза мольфтеви 600 вастонди школать, кить и инженернай коммуникациятнень строямасна. Аньцек меля тя программать рамкаса республикась шумордазе 11 объектть—синь лувкссост автомобильнай кит, канализационнай коллектор Саранскяйса. Тядде арьсекшневи строямс ниле автомобильнай кит, канализацият и водоснабжениянь объектт.