Синь содасазь, кода «морай» шуфтсь!
Культура
Тядде «Морай шуфта» Межрегиональнай фестивальса-конкурсса
примасть участия кота региоттнень эзда мастерхт
Кода и мезень колга «морай» шуфтсь? Тя кизефксть кулемста эрсь эздонк арьсезеви и, улема, отвечай эсь лацонза. Кой-кит шуфтть моронзон шарьхкодьсазь лопанзон кажелдомаснон коряс. Лиятне, пади, «морот» кулихть поздна сёксенда, мзярда пачкат ётай аера кельме вармась тов-сей люкафнесыне шуфттнень штада тарадснон. Каршек вал азомс аш кода, тя сембось стане жа канневи шуфттнень мороснонды. Аньцек кода синь «морайхть» афкукс, тянь пяк лац содасазь зрнянь кядь, шуфтть ланга керси мастерхне, конат вов ни лама киза мельцек пуромкшнихть Мордовияв фкя-фкянь мархта пялькстома и маштомошиснон няфтема. Тянь синь оцю мяльса тиендьсазь «Морай шуфта» фестивальть-конкурсть пингста скульптуратнень тиемста.
Тядде «Морай шуфта» Межрегиональнай фестивальсь-конкурссь ётась сисемцеда. Кда варжакстомс историязонза, аш кода аф лятфтамс, што лама сонь эвондаманц инкса тись учёнайсь, историческяй наукань докторсь, профессорсь Александр Лузгин.
Фестивальсь-конкурссь ушедозе эсь кинц 2018 кизоня. Несколька кизоста участия эсонза примась ведьгемоньда лама мастер Россиянь ламоц региоттнень эзда. Синь мазыдонга мазы, мялень салай работасна ащихть Саранскяйса Мокшэрзянь подворьяса, А.С.Пушкинонь лемса культурань и ваймамань паркса, улихть Лямбирскяй, Старошайговскяй райоттнень эса.
Тядде Мордовскяй (мокшень и эрзянь) народть Межрегиональнай общественнай организацияц Мордовия Республикань Культурань, национальнай политикань и архивнай тевонь министерствать ширень кирдеманц вельде «Морай шуфта» Межрегиональнай фестивальть-конкурсть ётафтозе Старошайговскяй муниципальнай райононь Сире Теризморга мокшень велеса Национальнай культурань районнай центрать маласа.
Тя фестивальсь ётафневи народнай промыслать—шуфтть ланга керсемать ванфтоманц и виияфтоманц, Россиянь региоттнень мархта творческяй соткснень кемокстамаснон, од мастерхнень вешемаснон, а стане жа—«Мифология мордовского народа» скульптурань паркть тиеманкса.
Тядде фестивальсь-конкурссь лемтьфоль «Мы вместе!» национальнай творческяй коллективонь од ломанень Всероссийскяй марафонти.
19 августста Сире Теризморгаса шуфтть ланга керсихнень пялькстомаснон панжезе Мордовскяй (мокшень и эрзянь) народть Межрегиональнай общественнай организациянц председателец Юрий Мишанин. Юрий Александрович арьсесь мастерхненди сатфкст.
Мордовияв сашендсть мастерхт Удмуртияста, Нижняй Новгородста, Самарскяй и Ивановскяй областтнень эзда, Чувашияста, няфтезь эсь пряснон и Мордовиянь машты кядь ломаттне.
Фестивальть-конкурсть панжемдонза меле синь кярьмодсть кельгома тевснонды. Несколька шиста мастерхне тисть мазыши.
Мордовиянь мастерхне Василий Ширманкин и Евгений Миронов шуфтста керозь Мокшень Азоравать и Вирятять, Чувашияста Алексей Казаков—Офтть, Андрей Кошкин—«Бабань ёфкст» композициять, Ивановскяй областень мастерсь Дмитрий Трухин—Оцязорть Тюштянь, Самарскяй областьста Сергей Ключников—Куйгорожть, Нижняй Новгородста Николай Аношкин—Вирявать…
«Морай шуфта» конкурссь сёлговсь 24 августста. Самай тя шиня Сире Теризморга велеса ётафтовс «Шумбрат» VII-це Межрегиональнай национально-фольклорнай илась, кона пуропнесь инжихть аф аньцек Мордовияста, но и Россиянь лия региоттнень эзда. Мокшэрзянь мастору сашендсть представительхть странаньконь 14 национально-культурнай автономияста. Сембе няезь шуфтста керсеф скульптуратнень.
Синь ванозень и Мордовия Республикань Оцюнясь Артём Здунов, кона тя шиня сашендсь Сире Теризморгав.
Шуфтонь скульптуратнень площадкаснонды максф пяк ладяй и цебярь лем—«Мифология мордвы».
24 августста мастерхне стане жа ашесть аще тевфтома—пялькстсть, кие эздост инь курокста керы шуфтста. Пуромфне няезь, што участникне маштыхть шуфтть мархта марстонь кялень вешема.
Мастерхне тиф скульптураснон казезь Этно-паркти, кона тяни кармай улема Сире Теризморгаса Национальнай культурань центрать маласа.
«Морай шуфта» фестивальса-конкурсса сяськсь ялгаксшись. Эрь мастерти максфоль сяськиень Диплом и ярмаконь премия.
«Шумбрат» илас пуромфне ламос ванондозь скульптуратнень, тифнесть лятфнембяленди фотографият.
И ламотнень пряс, улема, сашендсь мяльсь, што мастерхне, конат ня шитнень работасть Сире Теризморгаса лац содасазь, кода «морай» шуфтсь.
Татьяна Альшина.
Фототне Николай КАРАНОВОНЬ.