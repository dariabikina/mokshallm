ПАВАЗУ СЯ ЛОМАНЦЬ, КОНА МОРАЙ!
Культура
«Синельга»—тяфтама лем канни Старошайговскяй райононь Лемдяй велень клубть видеса самодеятельнай художественнай творчествань народнай коллективсь. Республикасонк колганза кулендсть ламотне. Няендезь «Синельгать» сценать лангса, сяс мес сон фалу примси участия концерттнень и фестивальхнень эса.
Аф кунара васьфнеме Лемдяень велень клубть заведующаенц Елена Качановать мархта. Мокшавась Елена Васильевна оцю мяльса отвечась корреспондентоньконь кизефксонзон лангс и азондсь «Синельга» коллективть колга.
Лемдяень аватне и стирьхне морот морсесть фалу. Аф ваномок стакатнень-сталмотнень лангс, кельгома тевснон мархта ашесть явонда мзярдовок. Мороти кельгомась ётнесь иттненди, унокненди, уноконь иттненди. Тиемок эрь шинь тевснон, траксонь потьнихне, учительхне, культурань работникне эряскодсть репетицияс. Морсесть мокшэрзянь морот илатнень пингста. Тяда башка, якасть Лемдяйге кудста кудс и кизефнесть сяда эряфкшуфнень кядьста мокшэрзянь морот. Мазы вайгяльснон инкса сембонди содафтольхть велень труженицатне: траксонь потьнихне Варвара Дёмкина, Пелагея Максимовна Дорофеева, вазнянь мельге якайсь Марфа Лушкина, разнорабочайсь Евдокия Демкина и лиятне.
Сяда тов, 1940-1950 кизотнень, мархтост морсема ушедсть Лемдяень 8 кизонь школань техничкась Раиса Лушкина, сёронь складса работайсь Прасковья Белова, лама идень тядясь, разнорабочайсь Анна Лысова, траксонь потьнись Пелагея Кузьминична Дорофеева.
Творческяй коллективти руководителькс ульсь Аксинья Демкина. Аксинья Егоровна лама вий путсь сянкса, штоба ломаттне сашендольхть морама. Сонць тяшнесь-латцесь морот, ётафнезень рузонь моротнень мокшень кяльс.
Пингсь содась ётаманц, эрь тевса сяда эряфкшуфнень полафнесазь оттне. 1980-це кизотнень ингольдень участницатнень вастс валомне састь лият. Ётксост разнорабочайсь Мария Сыркина, траксонь потьнихне Галина Перфильева, Мария Дорофеева, жуватань мельге якайхне Анастасия Сыркина, Евдокия Лушкина. Ашесть ляда эздост учительницатне Татьяна Чернова, Зинаида Терентьева, библиотекань заведующайсь Анастасия Демкина.
Сембе мяляфтсазь, што Анастасия Трофимовна аш ни кода лама тись, штоба Лемдяйсь араль морай велекс, а колганза кулельхть аф аньцек Старошайговскяй районца, но и марнек республикаса.
Улема, газетаньконь морафтыензон прясост эвондась кизефкс: мес «Синельгась» канни тяфтама лем? Коста сон сявовсь и мзярда?
Клубть заведующаенц Елена Качановать валонзон коряс, коллективти лемть кочказе парторгсь Сергей Луконин. Тевсь ульсь 1985 кизонь 10 ноябрьста Велень хозяйствань работниконь шити лемтьф концертть пингста. Мес Сергей Михайлович кочказе сонь? Тяфтама мяльс парторгсь сась Синельга авань кунардонь лемть инкса. И вов ни аф фкя кемотть киза Лемдяень творческяй коллективсь каннесы «Синельга» лемть.
Траксонь потьнись Валентина Дёмкина, техничкась Мария Кельмяшкина, ветеринарнай фельдшерсь Антонина Бикеева, велень Советонь председательсь Любовь Федотова, библиотекань заведующайсь Раиса Иванова, мишендись Анастасия Надешкина, почтань каннись Мария Евстифеева, клубонь заведующайсь Тамара Лушкина, экономистсь Мария Иванова и лиятне ульсть «Синельгань» участницакс самай эста, мзярда теенза кочкафоль мазы тя лемсь.
Мокшаватне пуромкшнесть репетицияс, примсесть участия ламоц концерттнень, пуромкснень эса, фалу козякофнезь моронь, сиде моронянь «арзяняснон», гордостень марязь эрь выступленияти щашендозь мазы щамснон.
Мария Иванова, кона эста ульсь Лемдяйскяй велень поселениянь администрациянь оцюнякс, «Синельгати» руководителькс кочкафоль 2000-це кизотнень. (Мария Ивановнань и сонь семьянц колга «Мокшень правдаса» пачфнеме аф кунара). Кода азозе мокшавась, «Синельгась» занясь эряфсонза башка васта.
2016 кизоста сявомок и тянемс «Синельгать» руководителец Тамара Лушкина. Тамара Алексеевна лама киза работась Лемдяень велень клубонь художественнай руководителькс.
2014 кизоня «Синельга» коллективти максфоль народнай лем.
Творческяй тя коллективсь пяк лама тиенди мокшэрзянь фольклорть ванфтоманц, сонь содафокс тиеманц инкса. Тяниень репертуароц ащи мокшэрзянь народнай, рузонь народнай, обрядовай моротнень, сиде моронятнень, наигрышнень эзда. Улихть мяль и сонь эряфс ётафтоманц инкса тяряфнемат, штоба «Синельгать» тиемс хоркс и сон кайгозеволь сяда лиякс.
Художественнай творчествань народнай тя коллективсь фалу примси участия республиканскяй и районнай пуромкснень эса. Тяниень пингть эсонза морсихть сисем ломатть. Кой-коста коллективу сашендыхть и алят.
«Синельгась» пцтай фалу примси участия «Шумбрат, Мордовия!» Народнай творчествань республиканскяй фестивальса, аф весть тянкса казьфоль Дипломса. «Ярхцама васта» республиканскяй гастрономическяй фестивльса участиянкса сон сатозе Старошайговскяй муниципальнай райононь оцюнять Дипломонц. Лама лия Дипломдонза, Грамотадонза, Благодарностьтонза.
Участницатне тевс нолясазь мокшень эсь щамснон-карямснон. Бта мака панчфт синь, мзярда лисихть морама. Елена Качанова шарфтсь мяль сянь лангс, што творческяй коллективсь арась фкя оцю семьякс.
Киньге мархта корхнемста Лемдяй велеть лятфтамста, сидеста кулят тяфтама валхт: «А синь ули «Синельга» коллективсна!» Тя корхтай сянь колга, што тняра кизоста коллективсь кемоста сотовсь Лемдяйть мархта, арась теенза визитнай карточкакс!
Татьяна АЛЬШИНА.