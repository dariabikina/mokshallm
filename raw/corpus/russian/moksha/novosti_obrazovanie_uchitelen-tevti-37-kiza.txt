УЧИТЕЛЕНЬ ТЕВТИ—37 КИЗА
Образование
Атюрьевскяй райононь Каргоньжяй велень мокшавать, педагогическяй трудонь ветеранть, высшай категориянь специалистть, мокшень, рузонь кялень и литературань учительть Нина Николаевна Гераськинать эряфса тонафнемань тя кизось лувксс коре 37-цесь. А эстеенза тядде топоди 55 киза.
Шачсь-кассь мокшавась Атюрьевскяй райононь Шяйгужа велеса Сурайкиттнень семьяса. Учительхть семьясост ашельхть. Тядянза-алянза, Татьяна Тимофеевна и Николай Фролович, велень хозяйствань ветератт. Одста трудендакшнесть «Ударник» колхозса. Касфтсть колма итть.
Людмила Николаевна тусь оцю сазоронц киге. Сон мокшень, рузонь кялень и литературань учитель, высшай категориянь специалист. Покодсь Каргоньжяень, Оцядувонь школатнень эса. Брадсна, Валерий Николаевич, кочказе строямань тевть. Сон эряй Рузаевкаса. Кочксевсь депутатокс Мордовия Республикань Государственнай Собранияв, Рузаевскяй районнай Совету.
Нина Николаевнань мялезонзоль учителень профессиясь. Родителензовок каршек молема ашесть карма. Аделазе Од Кярьгань школать. Тонафнесь Зубова Полянань педагогическяй училищаса. Тоса тонафнемста няфтезе эсь прянц аньцек цебярь ширде. Примсесь активнай участия художественнай самодеятельностьса, спортивнай пялькстоматнень эса. Тянь квалма лятфнихть Почётнай грамотанза, Дипломонза, благодарностенза училищань дирекциять эзда. Сяльде тонафнесь М.Е.Евсевьевонь лемса МГПИ-са, получась высшай образования.
Школав покодема сась 1988 кизоня. Колма кизот трудендась Од Кярьгаса, вятсь и биологиянь, и немецкяй кялень, и мокшень кялень, мокшэрзянь литературань урокт. Тоса и васьфтезе сай пингонь мирденц, Каргоньжяень цёрать Василий Гераськинонь. Сон Афганскяй войнань ветеран. Казьф боевой казнеса. Од Кярьгань школаса вятсь физвоспитаниянь и ОБЖ-нь урокт. Крьвязсь ётксост кельгомань цятконясь. И вов ни 33 киза аськоляйхть эряфть эзга кяденьбецек. Шачфтсть-касфтсь кафта итть. Татьяна эряй Крымса. Аделазе Н.П.Огарёвонь лемса Мордовскяй госуниверситетонь экономическяй факультетть. Илья тонафнесь тяка университетонь Медицинскяй институтса, покоди Саранскяень фкя больницяса неврологокс-терапевтокс.
Татьянанди, Ильянди сембоса примеркс ащихть родительсна. Синь сембонь тиезь сянкса, штоба максомс шабаснонды цебярь воспитания, образования. Нина Николаевна 25-да лама киза завучель. Учитель ялганза азондыхть колганза аньцек шнамань валхт. Василий Ильич комозьда лама киза директор Каргоньжяй велень средняй общеобразовательнай школаса.
Нина Николаевна ся ломаттнень эзда, конат аф кельгсазь фкя вастса ащекшнемаснон. Сон фалу тевса, вешендемань ки лангса.
Гордостень марязь Нина Гераськина лятфнесыне учениконзон лемснон. М.З.Лёвина—учёнай, Н.П.Огарёвонь лемса Мордовскяй госуниверситетонь филологическяй факультетонь кафедрань заведующай. Л.Н.Трегулова—учитель, высшай категориянь специалист. Т.Г.Котельникова покоди Каргоньжяень средняй общеобразовательнай школаса воспитаниянь кизефкснень коряс завучекс. С.Г.Пугаева тяка школаса трудендай директоронь советникокс, вяти мокшень кялень и мокшэрзянь литературань урокт.
Кальдяв ломатть Нина Николаевнань кинц лангса мзярдовок ашельхть. Сяс тянемс аньцек шнамань валса лятфнесы ингольдень директорть А.А.Юковать лемонц. Мзярда мирденц мархта састь Каргоньжяи покодема, Анна Андреевна лезнесь пара советса, азонкшнезе работань козя опытонц.
—Мон тяфтаман ломанць, што сембонкса пичедян,—корхтай Нина Николаевна.—Хуш и учениконевок сембе сельминголенот, содаса, што школати анокт, а седиезе сяка мес-бди аф вастсонза.
Илья ВЕШКИН.