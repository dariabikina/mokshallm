РУЗАЕВКА АЙМАКСА ЁТАФТОВСЬ «КУРГОНЯ» Х-­це ФЕСТИВАЛЬСЬ
Культура
Рузаевка аймакса ётафтовсь «Кургоня» мокшэрзянь инжиень примамань Х-це фестивальсь. Тя пингста сонь эвондась лама ялгадонза, илась арась международнайкс.
Тя недляшиня Приреченскяй велень поселениянь Левжинский посёлкав илас пуромфнень кода фалу и весялгофнезь, и танцтиста каванязь. Кие мезьса: Шишкеева велень эряйхне—пангса, Болдунь—свежай лофцса, Краснай Сельцонь—марьса, Пайгармаса шачфне-касфне—медьса. Работасть ярмарка и гастрономическяй лама площадка. А нинге тяса ульсть спортонь, казачьяй бытонь уженят, ремесленнай мастерскойхть, контрактс коре примамань пункт, а стане жа велень хозяйствань и техникань выставка.
Мордовиянь Правительствать Председателец Дмитрий Поздняков лувозе фестивалень участникненди и инжихненди республикань Оцюнять Артём Здуновонь приветственнай адресонц, конань эса региононь руководительсь поздравляндазе Рузаевскяй районть 96 кизонь топодеманц мархта и «Кургоня» кемонце юбилейнай илать ётафтоманц мархта.
«Районть тячиень сатфксонза—тястонь эряйхнень эсь прянь аф ужяльдезь трудендамаснон результатоц. Тинь правас коре марятада гордость эсь историянтень, культурантень, коентень-обуцянтень, лама поколениянь оцю семьянтень, кеме трудовой династиянтень инкса. Рузаевкань масторсь касфтсь аф кржа содаф ломань, Отечествань доблестнай аралай. Ётксост—СССР-нь 4 Геройхть, Российскяй Федерациянь Геройхть, Социалистическяй трудонь 10 Геройхть. Карксэземга сюконятама сятненди, кие тячи аралакшнесыне Россиять суверенитетонц и безопасностенц СВО-нь зонаса. Специальнай военнай операциять пингста Рузаевскяй райононь 31 эряйсь ни казьфт Мужествань орденца, кототне—«За отвагу» медальса. Фкя боецсь получазе «Жуковонь медаленц»,
—корхтави приветствиять эса.
Мордовиянь Оцюнясь спасибась Рузаевка аймаконь эряйхненди ширень кирдеманкса, конань синь макссесазь СВО-нь ветераттненди и участникнень семьяснонды, патриотизманкса.
Стане жа отмечафоль, што Рузаевскяй районць активнайста примай участия национальнай проекттнень эряфс ётафтомаснон эса. Тянь вельде стройсевихть од кит, эряма вастт, одкстопневихть образованиянь и здравоохранениянь, культурань, спортонь, транспортнай и машина кинь инфраструктурань учреждениятне, петневихть-мазопневихть общественнай васттне. Эряфс ётафневихть оцю проектт, виияфневи агропромышленнай комплекссь.
Эсь эздонза Дмитрий Поздняков спасибась «Кургоня» фестивальть арьсиензонды, аноклаензонды-ётафтыензонды и участниконзонды.
«Минь тага весть няеськ, кодама козя национальнай достоянияньке. Сяс спасибамань башка валхт—          СВО-нь участникненди, конат тяконь лувксса кельгсазь и кородозь ванфтсазь культураньконь и коеньконь-обуцяньконь»,—
мярьгсь Правительствать Председателец.
Рузаевскяй райононь оцюнясь Александр Юткин башка китькстазе, што 2024 кизоня фестивалень участникокс арасть Россиянь 6 регионцта 120 мастерсь и коллективсь.
«Мордовиянь Оцюнять Артём Здуновонь и Правительствать ширень кирдемаснон вельде минь ламось лисенди. Сембе проекттнень ётафнесаськ эряфс, нажятькшнемок тружениконьконь, эряйхнень мяльснон-арьсемаснон лангс»,
—мярьгсь Александр Юткин.
Илань главнай каванямбялькс ульсь кургонясь. Тядде сонь сталмоцоль 250 килограмма. Шапаксонди эрявкстсь 40 килограмма почф, 3 килограммат сахар, 6 килограммат скалвай и 372 ал. Топонди—100 килограмма модамарь, 50 килограмма мичке и 12 килограмма вайвелез. Кургонясь сивфоль пяле частста.
Тя шиня максфтольхть и казнет. Илась мольсь илядьс.