Няфтезь родной кяльхнень коряс содамошиснон
Образование
2 мартста М.Е.Евсевьевонь лемса МГПУ-са ётафтовсь Россиянь нароттнень родной кяльснон и литератураснон коряс школьниконь Федеральнай олимпиадать мекольце этапоц.
МГПУ-сь омбоце кизось мельцек лисенди Россиянь нароттнень родной кяльснон и литератураснон коряс школьниконь Всероссийскяй олимпиадань соорганизаторкс. Олимпиадать ётафтомаса участвовандамать колга предложения мархта лиссь Федерациянь Советонь Наукать, образованиять и культурать коряс комитетсь. Проектонь главнай модераторкс арась М.К.Аммосовонь лемса Северо-Восточнай федеральнай университетсь. МГПУ-ть участвовандамац лездсь сувафтомс Россиянь нароттнень кяльснон лувксс, конатнень коряс ётафневи Олимпиадась, мордовскяй (мокшень и эрзянь) кяльхнень и литературать.
2023-2024 тонафнемань кизоня Олимпиадань участникокс арась Российскяй Федерациянь нароттнень 45 кяльснон и литератураснон коряс 9792 ученик. 213 ломанць тиезь мокшэрзянь кяльхнень и литературать коряс I-це отборочнай этапонь олимпиаднай заданиятнень (эздост мокшень кяльть и литературать коряс—105 ломань, эрзяннеть—107 ломань). Мекольце этапти ётась 95 школьник Мордовия Республикаста и лия региоттнень эзда, коса компактнайста эряйхть мокшетне и эрзятне.
Мокшень и эрзянь кяльхнень коряс Олимпиадань инь активнай участникокс койс коре арасть Рузаевскяй и Атюрьевскяй, Теньгушевскяй и Ардатовскяй райоттнень эзда ученикне. Кассь Саранск ошень образовательнай организациятнень эзда участникнень лувкссна.
Оцю класснень эса тонафнихненди цебярь казнекс арась «Родной язык и культура в цифровой вселенной» студентонь и школьниконь Всероссийскяй научно-практическяй конференциянь материалхнень коряс научнай статьянь сборниксь.
Олимпиадань результаттне улихть тяштьфт МГПУ-ть сайтсонза 2024 кизонь 2 апрельста.