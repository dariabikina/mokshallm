СИНЬ КИЗОТНЕ КУДСА АФ САТСАЗЬ!
Общество
Синь аф сятнень эзда, кит ащекшнихть тевфтома, и вестевок прязост ашезь сашенда мяльсь, што тумок пенсияс и лоткамок работамда, аш месендемс. Ваномок ня аватнень лангс, лятфтасайть «синь сирешись кудса аф сатсыне» пяк ёню, виде и содаф валхнень. Тячи оцю мяльса азонттама Саранск ошень С.А.Есенинонь лемса 10№ библиотекать «Рукодельница» клубонц участницанзон колга.
Клубсь панжезень кенкшензон 1994 кизонь 15 сентябрьста и тяддень сёксеть васенце ковстонза васьфтезе 30 кизонь топодеманц.
30 кизось—тя аф кржа. Ули кода азомс, што тняра пингста аньцек шачф иднясь касы, арай оцю ломанькс и кемоста стяй эряфонь кить-янть лангс. Вов и «Рукодельницась» ётазень ня сембе аськолкснень, клубти тонадсть кода библиотекав книганкса сашендыхне, стане и сят, кит пуромкшнихть тя или тона тевса маштомошиснон няфтема.
Библиотекать заведующаенц, клубть руководителенц Любовь Сорокинать валонзон коряс, авань клубсь работай несколька кемотть киза, тяни лангозонза шарфневи сядовок оцю мяль.
—Кда инголи тя ульсь кружок, кона ащесь 5-10 ломаньцта, то тяни сей сашенды «сиянь кизонь» 15 ава. Сембе синь—машты кядь, асу ломатть. Эряйхть Саранскяйса, но ульсь пинге, мзярда тейнек сашендсть и Мордовиянь райоттнень эзда,—азозе Любовь Павловна.
30 кизоста авань клубсь арась содафокс Саранскяйса. Машты кядь участницанза—сюреса сёрмадыхне, стайхне-крояйхне, кодайхне, ёмла ожнаста картинань и лама лия мазышинь тиихне пуромкшнихть библиотекав оцю мяльса. Тяса ётнихть выставкасна, васедемасна, мастер-классна. Синь тонафтсть авань кядьтефненди аф фкя ломань, сяс мес клубть кенкшенза фалу панжадот аф аньцек мастерицатненди, но и тевонь ушеткшнихненди.
Ёмла ожнаста, лопаста, панчфста, калонь пакарьста и уфамста (!), тиклань, арбузонь видьмоста, сюреста сёрматф мазыдонга мазы работаснон, макраметь и лама мезть лиять ули кода няемс С.А.Есенинонь лемса библиотекаса фалу, сяс мес кой-конатнень эздост «сиянь кизонь» мастерицатне казезь библиотекати. Оцю спасиба теест азонкшнихть и лувихне, вдь морафтомань залу сувамста тя сембось эстокиге пови сельмос и салси мяль.
Любовь Сорокина пачфтезе, што клубть тяниень пингонь сембе участницанза фалу заняфт тевса. Мезе тиендихть кудса, каннесазь библиотекав васедемас.
«Рукодельница» клубонь участницатне аф аньцек машты кятть, но и мазы вайгяльхть. Оцю мяльса морсихть морот, кайгиста морафнихть стихт. Тяда башка, сембе синь кельгсазь танцтиста пидемаснон-панемаснон. Каванякшнихть фкя-фкянь танцтиняса эрь ковонь васедемаснон, Од кизоти, лия илатненди лемтьф мероприятиятнень пингста.
Кеветие ломанць арасть фкя оцю семьякс. Татьяна Васильевна Рунова и Галина Николаевна Богатырёва—тя семьянь активисттне. Но эздост мезьсовок аф лядондыхть и лиятне. Ламотне ётафнезь и ётафнесазь персональнай эсь выставкаснон.
Тундань-кизонь-сёксень кофнень «Рукодельница» клубонь ламоц участницатне улендихть заняфт перень сёронь касфнемань тевса. И козя урожайснон мархта меле примсихть участия ламоц пуромкснень эса.
Аф кунара синь ульсь кода няемс Саранскяйса, «Строитель» Культурань Дворецса «Урожайная корзинка 2024 года» иласа козя урожаень выставкаснон мархта.
Моли эряфкшу ломанень месячниксь. И ёфси курок «Рукодельница» клубонь участницатне тага пуромихть библиотекав васедемас. И теест тага ули мезень колга азондомс, мезе няфтемс фкя-фкянди.
Татьяна АЛЬШИНА.