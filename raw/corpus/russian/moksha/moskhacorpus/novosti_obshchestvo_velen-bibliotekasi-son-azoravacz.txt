Велень библиотекасьи сонь азоравац
Общество
Улема, аш велеса или ошса шачф-касф стама ломань, кона хуш весть ашезь сашенда книганкса библиотекав. Школаса тонафнемста сембе якаме школьнаи, коста эрь августть песта или сентябрень васенце шитнень сявондеме тонафнемань книгат, а меле—художественнай литература. Но эрсь эздонк сидеста улендсь и велень библиотекаса, коса, оцюфнень мархта ряцок, кочксеме мяльс туф книгат, тяконь лувксса кизонь кувака каникулатнень пингста. Сяс, улема, тянивок хуш кодама библотекав повомста, лятфнематне мрдафнесамазь школьнай кизотненди. Самай эста, тонафнемок начальнай класса, васенцеда аськолдаськ библиотекать порогонц. Тянь колга лятфнемане састь прязон Кадошкинскяй райононь Адаж велень библиотекав сувамстонк, коса васьфтемазь библиотекарсь, мокшавась Светлана Радаева.
Варжакстомок тов-сей, сельминголенк повсть сери стеллашне, конатнень лангса маштыень кядьса марафт книгатне. Синь явфт, кода и эрь библиотекаса, башка разделга. Кепотьксонди, марс кочкафт тя или тона авторть произведениянза или, мярьктяма, рузонь народнай ёфксне. Авань кядсь няевсь аф аньцек книгатнень коряс. Светлана Фёдоровна тиезе семботь, штоба морафтыхне марялезь тяса пряснон кода кудса: озафтсь и касфтсь сяканяса панчфт, архтозень киякснень. Эрь илати, датати или тя или тона авторть юбилеенцты аноклакшни выставкат. Ёмла иттненди тяса аноклафт аф аньцек книгат, но и архнемат, карандашт-месть.
Оцю мяльса ваноськ 8 Мартти «Радость семейного чтения», писательть Виталий Бианкинь 130 кизонцты аноклаф «Добрые сказки о природе» выставкатнень. Аш месть корхтамс, эсост маштозь кочкафт книгатне и синь мазоптьфт эсь кядьса тиф иллюстрацияса.
Ашель мяленьке курокста тумс Адаж велень библиотекаста, пяк ни лац васьфтемазь Светлана Радаева. Корхнеманьке ладявсь цебярьста, бта крняста сюресь орадовсь. Эняльдеме мокшавати сяда крхкаста азондомс эсь колганза и библиотекать квалма, коса сон работай 2011 кизоста сявомок.
Светлана Фёдоровна шачсь-кассь Адажса. Школать шумордамдонза меле поступась тонафнема Н.П.Огарёвонь лемса Мордовскяй государственнай университетонь филологическяй факультету. Мзяра книга сашендовсь морафтомс сай пингонь филологти—тянь содасы аньцек сонць. Но книгатнень мархта мокшень стирсь ялгаль фалу, сяс и тонафнесь университетса оцю мяльса. Тянемс сидеста лятфнесыне студентонь кизонзон, вузонь преподавательхнень, фкя курсса тонафни ялганзон. Получамок филологонь диплом, мрдась Адажу. Аф ламос работась школаса, а меле сась мяльс варжамс виензон библиотекарень тевса. Лиссь рьвакс эсь велень цёрати Александр Радаевонди. Тяни Александр Васильевич заняф велень хозяйствань тефнень мархта. Радаефнень кафта цёрасна. Станислав работай, Александр тонафни университетса.
Велень библиотекась и школась фкя зданиясот, сяс тонафнихне и учительхне—библиотекарть инь сидестонь инжиенза. Сашендыхть тяза оцю мяльса и содасазь: Светлана Фёдоровна фалу лезды мумс эрявикс книгать. И целайнек лувида аф кржа. Лувкссна касонды кизонда, мзярда Адажу щаваснон и бабаснон, щятяснон и атяснон шири сашендыхть каникуласнон ётафтома унокне. Ламотне мархтост усксесазь школаса максф книгань спискаснон, кона морафтома тонафнемань од кизоть ушедоманцты. Адажень кой-кона эряйхненди Светлана Фёдоровна книгат канни куду. Нят или лафча шумбраши мархта ломатть, или сят, кит уликс туфталхнень инкса аф савихть синць. Библиотекарсь, «Книга на дом» акциять вельде, телефонца примасыне заявкаснон, а меле пачфтьсыне книгатнень.
Тячиень шити велень библиотекаса кафта сядода лама луви. Кодама книгатненди инь оцю вешфкссь?
Кода азозе Светлана Фёдоровна, лувихне морафнесазь семботь: классикать, тяниень пингонь авторхнень. Пара, што ули мезьста кочкамс. Адажень библиотекать фондоц—аф фкя тёжянь экземпляр.
«Подари книгу с любовью» акциять вельде эрти ули кода каземс книгат велень библиотекав. И ломаттне оцю мяльса примсихть эсонза участия.
Мокшавась, кода ни азфоль, башка мяль шарфни тематическяй выставкатнень анокламаснон лангс. Улихть ётксост Великай Отечественнай войнати, Адажса шачф Советскяй Союзонь Геройти Григорий Евишевонди, Эряфкшу ломанень ковти, Очижити лемтьфт и стак тов.
Светлана Фёдоровна аф юксни патриотическяй темать колга: библиотекаса ётафни патриотическяй частт. Кепотьксонди, эздост фкясь лемтьфоль писательхненди-фронтовикненди, конат художественнай произведенияснон эса няфтезь Великай Отечественнай войнать пингста народть подвигонц. Иттненди ётафни рисункань конкурст.
Велень библиотекав пуромкшнесть велень ся эряйхне, конат примасть участия «Тепло для героя» акцияса. Синь лезнесть специальнай военнай операциянь участникненди—котцесть носокт боецоньконди. Оцю лезкс тя тевса макссь и ветеранонь Советсь.
Светлана Радаева, кода афкуксонь мокшава, кельгсы сембе минценнеть—мокшеннеть, тяконь лувксса щамоньконь-карямоньконь.
Мокшавать колга аньцек шнамань валса корхтайхть Адаж велень эряйхне и Троицкяй храмть настоятелец протоиерейсь отец Павел.
Татьяна Альшина.
Фототне Николай КАРАНОВОНЬ.