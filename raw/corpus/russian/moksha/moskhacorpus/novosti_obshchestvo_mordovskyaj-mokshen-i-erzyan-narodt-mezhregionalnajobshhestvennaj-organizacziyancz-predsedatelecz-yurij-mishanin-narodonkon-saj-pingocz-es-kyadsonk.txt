Мордовскяй (мокшень и эрзянь) народть Межрегиональнай общественнай организациянц председателец Юрий Мишанин: «Народоньконь сай пингоц—эсь кядьсонк»
Общество
Тяддень октябрь ковста Мордовиять столицаса, Саранскяйса, ётафтови Мордовскяй (мокшень и эрзянь) народть Межрегиональнай общественнай организациянц Всероссийскяй VIII съездоц. Сон кармай оцю илакс, оцю событиякс республиканьконь общественнай эряфсонза. Тяза пуромихть странаньконь ламоц уженянзон эса и нльне омба масторса эряй мокшэрзятне. Марса синь ванцазь, арьсесазь-смекасазь национальнайть ванфтоманц мархта сотф кизефкснень, уликс прябалатнень машфтомаснон.
Кода мольфтеви съездти анокламась, кит примайхть эсонза участия, кодама форматса сон ётафтови? Тянь и лиянь колга тейнек азондсь Мордовскяй (мокшень и эрзянь) народть Межрегиональнай общественнай организациянц председателец Юрий Мишанин.
—Юрий Александрович, пингсь лии пяк вишкста, сяс, улема, тяни ни срхкафтфт мокшэрзятнень оцю пуромксснонды анокламань тефне?
—Афкукс. Афи фатятама, кода сай октябрсь—съездть ётафтома пингоц. Пуромкссь пяк важнай, сяс теенза анокламати эряви малаткшнемс оцю ответственностень марязь, аф эряскодозь арьсемс семботь, штоба сон ёталь лац, а главнайсь, оцю результатонь кандозь.
Васендакиге эряви азомс, што Мордовскяй (мокшень и эрзянь) народть Межрегиональнай общественнай организациянц Всероссийскяй VIII съездонц ётафтоманц ширенц кирдезе республикань Оцюнясь Артём Здунов. Сон надияфтсь аф аньцек максомс пуромксть анокламаса и ётафтомасонза лезкс, но и примамс съездса активнай участия. Тя максси надияма, што мокшэрзятнень эряфса фкя инь эрявикс мероприятиясь ётай оцю уровеньца.
Тяниень пингть организацияньке мольфтьсы съездс делегаттнень кочкамаснон. Тянкса работатама региоттнень, коса эряйхть кяльс коре радняньке, и республикань райоттнень мокшэрзянь активснон мархта. Аф ваномок сянь лангс, што мекольдень переписть коряс Россияса эряй мокшетнень и эрзятнень лувкссна кирсь, делегатонь квотатнень минь кадоськ ингольцекс. Мордовияста арьсекшневи тердемс съездс 230-250 делегат, региоттнень эзда—150-шка. Тяда башка, кармай лама инжида. Сембоц съездс пуроми 700-шка ломань Мордовиянь аймакнень эзда и Россиянь пцтай 40 регионцта. Сайхть участникт омба масторстовок—Казахстанцта. Тоса минь оцю диаспораньке, активнайста работай Мокшэрзянь культурнай центрась.
Фкя инь васенце целеньке—пуроптомс тяза земляконьконь, конат мзярда-бди тусть Мордовияста шири эряма, лятфтамс теест юрснон колга. Шять, кой-кит ёткстост мрдайхть меки мокшэрзянь мастору. Тянди тяниень пингть шарфневи оцю мяль.
—Кодама вешфксонь коряс кочкавихть делегаттне?
—Делегатокс мяленьке няемс ломаттнень, конат пичедихть кяльснон, нацияснон, культураснон инкса. Сятнень, кит виень аф ужяльдезь, маштозь, оцю ответственностень марязь, лиянь лангс аф надиязь тиендьсазь национальнайть ванфтоманц мархта сотф тевснон. Башка мяль шарфтови од активисттнень лангс. Оттне—минь сай пингоньке, вандыень шиньке. Кда сембе минценнесь, мокшэрзяннесь кельгови од ломаттненди, эста сон ванфтови, кармай эряма, пачфтеви сай поколениятненди.
—Юрий Александрович, кодама форматса ётафтови съездсь?
—Кода фалу, сембода оцю пуромксокс арай Пленарнай заседаниясь. Сяльде съездть работац кармай мольфтевома секциява. Пингстост васендакиге ванови, кода ащихть тефне мокшень и эрзянь кяльхнень мархта, кода синь нолявихть тевс культураса, образованияса, печатьса, семьяса. Семьяти мяленьке лемдемс башка секция. И аф аньцек сяс, мес тяддесь Россиянь Президентть Владимир Путинонь мархта азф Семьянь кизокс, но и сяс, мес сембось, кода корхнихть, моли семьяста. Кда тядятне-алятне корхтайхть эсь кяльсост—мокшекс или эрзякс—эста шабасновок сонь кармайхть кельгомонза и аф виздезь корхтама. Инголи мокшэрзянь семьятнень эса ульсь лама семейнай койда-обуцяда, тяконь лувксса лама идень шачфтомась-касфтомась, карматама корхтама и тянь колга.
Стане жа арьсекшнетяма пуроптомс од ломанень и лия секцият.
—Кодама девиз ала арьсекшневи ётафтомс тяддень съездть?
—Мокшекс сон кайги тяфта: «Тяниень пингть мокшэрзятнень ёткса ялгаксшить ванфтомац и кемокстамац». Тя девизсь кочкаф аф стак. Аф секрет, што мекольдень пингть аф кржа корхнемада, сядонга пяк Мордовиять эзда ширеса эряй мокшэрзятнень ёткса, мольфтеви сянь колга, што мокшетне и эрзятне тя аф фкя, а кафта башка наротт, терневи-кошяряви явомс фкя-фкянь эзда, цють ни аф башка республикат мярьгондеви пуроптомс. Пичефти, што ня мяльхнень-корхнематнень ширеснон кирдисна улихть и республикасонк. Но минь вдь шарьхкотькшнесаськ, мезенди тя тиендеви. Тяряфневи явфтомс минь, штоба тиемс лафчекс, а тянь мархта лафчептомс, тиемс сяськовомшкакс и марнек Россиять. Сяс тейнек, кода аш мзярдовок, эряви кирдемс марса, эрямс ялгаксшиса и ладязь. Тянди терни и малаткшни съездть девизоц.
—Кодама инь оцю кизефкст кармайхть вановома съездса?
—Васенцекс, конешна, ванови, мезе тифоль ётай вете кизоста. Лиякс, мярьгомс, кода ётафтфт эряфс VII съездть Резолюциянц вешфксонза.
Якстерь сюре кикс тя оцю пуромкссонк, кода ни азыне, таргави народоньконь ёткса ялгаксшинь темась. Тяда башка, вановихть тяфтама кизефкст: кода тячи марясы эсь прянц мокшэрзянь народсь Россиянь лия нароттнень ёткса, кода эряйхть тяниень пингонь национальнай культурась, литературась, газетатне, журналхне, мокшень и эрзянь кяльхне, кода и кодама работа мольфтихть марстонь вийса властень оргаттне и общественнай организациятне, кода ащихть тефне демографиять мархта и стак тов.
—Тонць, Юрий Александрович, мезе учсят мокшэрзятнень VIII съездснон эзда?
—Надиян, што сон максы цебярь импульс сембе тевоньконди. Лезды тейнек ванфтомс мокшень и эрзянь кяленьконь, национальнай культураньконь, козя коеньконь-обуцяньконь. Шарьхкотьф, глобализациянь процесснень аф лоткафтсайть и аф кяшеват эздост, но тяка пингть мяляфтома, што народоньконь сай пингоц—эсь кядьсонк. Кивок, кда аф минць, сонь аф ванфтсы.
Ольга ЕВДОКИМОВА.
Фотось Николай КАРАНОВОНЬ.