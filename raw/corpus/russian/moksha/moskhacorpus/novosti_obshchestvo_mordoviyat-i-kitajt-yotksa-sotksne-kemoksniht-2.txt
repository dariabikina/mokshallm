Мордовиять и Китайть ёткса сотксне кемокснихть
Общество
15 октябрьста Республикань Кудса кемокстафоль Саранск ошень округть и Китайскяй Народнай Республикань Чжэньцзян ошть ёткса ялгафты и марстонь сотксонь ладямать колга протокол. Церемонияса примась участия Мордовиянь Оцюнясь Артём Здунов. Документть алу кядьснон путозь Саранскяень оцюнять аф лама пингс тевонзон тиендисна Владимир Быков и Чжэньцзян ошень мэрсь Сю Шухай.
Республикань руководительсь поздравляндазень китайскяй ширень представительхнень КНР-ть пуроптомста 75 кизонь топодемать мархта, кона ульсь 1 октябрьста. «Тяниень пингть Китайть и Россиять ёткса марстонь тевонь вятемась ащи инь оцю серьса,—китькстазе Артём Здунов.—Тянди инь оцю путкссна государствань лидероньконь—Российскяй Федерациянь Президентть Владимир Владимирович Путинонь и КНР-нь Председательть Си Цзиньпинонь».
Азфоль, што Мордовиясь—лидер Россияса грузовой машиностроениянь, вагононь, кабелень, лекарственнай препаратонь нолямань рынкатнень эса, а стане жа инновационнай продукциять производстванц коряс. Основной промышленнай потенциалсь пуроптф Саранскяйса. Китайсь—регионть основной внешнеторговай партнеронзон ёткста фкясь. 2022 кизоста сявомок республикав КНР-ста продукциянь пачфнемань объёмтне кассть уликсть нилецекс пялькста, тя кизоть васенце пялестонза Мордовияста Китаи экспортть и Китайскяй продукциять импортонц показательсна кассть пцтай нилень-крда.
Чжэньцзян ошть и Саранскяйть ёткса ялгафты соткснень и деловой сотрудничествать кемокснемасна пяк эрявикс. Виияфневи ни гуманитарнай сфераса сотрудничендамась—тиеви марстонь Российско-Китайскяй институт Мордовскяй госуниверситетть и Чжэньцзян ошень Цзянсу наукань и технологиянь университетть участияснон пингста. Тонафнемась кармай мольфтевома ниле образовательнай программатнень коряс.
«Кеман, тячиень мероприятиясь лезды ладямс бизнесоньконь и ломаненьконь ёткса ялгаксшинь од соткст, кемокстасы Китайть и Россиять ёткса сембе ширдень стратегическяй партнерствать»,—мярьгсь Мордовиянь Оцюнясь.
Чжэньцзян ошень мэрсь Сю Шухай стане жа китькстазе российско-китайскяй соткснень кемокснемаснон и ошнень ёткса сотрудничествать виияфнеманц, ялгаксшить и мирть ванфтомаснон эрявиксшиснон.
Кафта ширдень протоколть кемокстаманц мяльса кирдезь кармайхть мольфтевома марстонь тефт и ладявихть побратимскяй соткст Саранскяйть и Чжэньцзянть ёткса.