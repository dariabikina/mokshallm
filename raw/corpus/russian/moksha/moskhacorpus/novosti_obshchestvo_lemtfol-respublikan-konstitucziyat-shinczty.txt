Лемтьфоль республикань конституциять шинцты
Общество
Ётай недялять, шуваланяста, Республикань Кудса ётафтовсь торжественнай пуромкс, кона лемтьфоль Мордовия Республикань Конституциять шинцты. Тяза пуромкшнесть эрь-кодама профессиянь ломатть, конат тисть путкс регионть виияфнеманцты. Государственнай казнет теест макссь Мордовиянь Оцюнясь Артём Здунов.
Региононь руководительсь шарфтсь мяль сянди, што мекольдень кизотне няфтезь Конституцияти сувафтф мяльхнень-арьсематнень и положениятнень оцю значенияснон. Народть марс пуромомац эста пяк эрявсь, эздонза ламось ащи тячивок. «Специальнай военнай операциясь лац няфнесы тянь,—мярьгсь Артём Здунов.—Предприятияньке, бизнессь, общественнай институттне, тёжятть аф озадонь седихть ащекшни ломанць ашесть ляда ширеса. Спасибан сембонди тянкса. Благодарностень башка валхт Президентоньконди Владимир Владимирович Путинонди! Сонь личнай участиянц пингста строяфт ламоц предприятиятне, тиф социальнай инфраструктура. И тячи минь сяда тов приматама участия сембе нацпроекттнень эса».
МР-нь Оцюнять кядьста казнет получасть специальнай военнай операциянь участникне—геройхне, конат аралакшнесазь странаньконь интересонзон. Казьфнень ётксотольхть педагокт, учёнайхть, медикт, культурань и местнай самоуправлениянь работникт, силовой структурань сотрудникт.
Тяда башка, пуромксть пингста тифтольхть итокт «Мордовия Республикань инь цебярь государственнай гражданскяй служащайсь» республиканскяй васенце конкурсти и казьфтольхть сяськихне. Тя конкурсса примась участия кодгемонь ломань.
Торжественнай церемонияс пуромфнень стане жа поздравляндазень МР-нь Государственнай Собраниять председателенц заместителец Сергей Вдовин. Сон макссь казнет Госсобраниять эзда. Казьфнень ётксоль Сире Шайгавонь Национальнай культурань центрань покодись, мокшавась Валентина Родькина.
Ольга Евдокимова.