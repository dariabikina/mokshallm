«Старт» стадионца пялькстсть «моршне»
Спорт
10 мартста «Старт» стадионца ётафтовсть тялонь уендемать коряс пялькстомат. Синь аноклазь и ётафтозь Саранск ошень округонь физическяй культурать, спортивнай инфраструктурать и од ломанень политикать виияфтоманц коряс управлениясь, ведь лангса араламань Всероссийскяй обществать (ВОСВОД) Мордовскяй региональнай отделенияц, МР-нь шумбрашинь кемокстамань и тялонь уендемань Федерациясь Мордовия Республикать эзга РФ-нь МЧС-нь ГУ-нь ГИМС-ть ширень кирдеманц вельде.
Саранскяень спортсменда башка пялькстомаса примасть участия Пензенскяй областень «Сурские моржи» клубонь воспитанникне, а стане жа Краснослободскяй, Атяшевскяй и Лямбирскяй райононь представительхне.
Пялькстоматнень панжемаста выступандасть МР-нь Госсобраниянь депутатсь Сергей Екатеринин, ГИМС-нь Центрань инспекторсь Александр Романов, ВОСВОД-нь Мордовскяй региональнай отделениять председателец, Центральнай советть президиумонц членоц, генерал-лейтенантсь Валерий Евдокимов и лиятне.
Пялькстоматнень эса сяськсть (12,5 и 25 метрань дистанцияса): Аделина Арсланова (26№ лицейсь), Анастасия Бузова (Пензенскяй областсь), Майя Сидорова (Саранск ошсь), Ольга Лосева (Пензенскяй областсь), Мария Софронова (Саранск ошсь), Кирилл Екатеринин (26№ лицейсь) и лиятне.
Нинге кафта «моршне»—Раиль Катиков (Лямбирскяй районць) и Андрей Поляков (Саранск ошсь)—уезь 50 метрань дистанциять. Сяськихне и призёрхне казьфт медальса, грамотаса, лятфнембяленди казнеса.