Оперштабть заседанияста
В Правительстве РМ
25 мартста Республикань Кудса Мордовиянь Оцюнять Артём Здуновонь председательстванц ала ётафтовсь региональнай оперативнай штабть заседанияц. Корхтафоль республикаса лама ломанень пуропни объекттнень эса безопасностть обеспечендаманц колга.
Совещаниять панжемста МР-нь Оцюнясь азозе, што Мордовиясь ризнай марнек странать мархта зиянц, кона ульсь «Крокус Сити Холлса», повфнень инкса. Шавфне лятфтафтольхть минута кашт аф молезь ащезь.
—Аеркс террористтнень кядьта шавовсь кемотть мирнай ломань, аф аньцек Москувонь и Московскяй областень эряйхть—улихть и минь земляконьке. Мордовиясь ризнай марнек странать мархта. Минь задачаньке—примамс общественнай безопасностть обеспечендаманкса сембе мератнень,—мярьгсь республикань руководительсь.
Общественнай мероприятиятнень ётафтомста зиянонь аф нолдамать колга пачфтсть МР-ть эзга МВД-нь, Росгвардиянь МР-ть эзга Россиянь МЧС-нь Главнай управлениянь, а стане жа республиканскяй министерствань представительхне.
Республикань Оцюнясь макссь порученият дополнительнай мерань примамать коряс, конат водендафт лама ломанень пуропни объекттнень эса безопасностть обеспечендаманцты. Арьсеф ётафтомс объекттнень эса экстремальнай условияса прянь вятемать коряс тренировкат.