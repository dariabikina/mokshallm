КИЕ ТЯФТАМСЬ ДРОППЕРСЬ?
Общество
Дропперхне или дроппне—нят ломатть, конат примсихть участия мошенникнень мархта салаф ярмакнень наличнайкс ётафтомасост. Преступникне нолясазь тевс дропперхнень, штоба кяшемс пильгокитнень: эняльдихть ётафтомс кодамовок сумма фкя картаста омбоцети, валхтомс наличнайхть и максомс синь курьерти или путомс лия счётс.
Вов мезе тянь колга пачфни «Стопмошенник13» телеграм-каналсь. Кой-коста дропперкс арсихть лац-ряц арьсезь, курокста и тёждя ярмаконь вешендезь. Но юкснихть, што тя пингть арсихть преступлениянь соучастникокс. Но улихть случайхть, мзярда ломанць максси услугат мошенникненди, нльне тянь колга аф содамок. И, ужяленди, аф содамась аф валхнесы лангстонза ответственностть.
Дропперхненди гразяй уголовнай наказама, а нинге синь повондыхть Центробанкть специальнай базазонза. 2024 кизонь 25 июльста сявомок кредитнай организациятне кармайхть тиендема теест ограниченият счёттненди и картатненди.
Регуляторть базанцты доступсна ули сембе банкнень, сяс дропперть счётонзон коряс дистанционнай операциятне арайхть аф доступнайкс кредитнай сембе организациятнень эса.
Кие арси дропперкс?
Васендакиге—ломаттне, конатненди пяк эрявихть ярмакне и конат тя или тона туфталонкса аф добувавихть. А нинге школаса тонафнихне—подросткатне и студенттне. Вдь карта ули кода панжемс 14 кизоста сявомок ни, мезть и нолясазь тевс преступникне, водендакшнемок од ломаттнень закононь колсемань тефненди.
Преступникне эстеест ялгат сидеста вешендихть соцсетьтнень, мессенджерхнень и объявлениятнень вельде:
*мярьгондихть панжемс банковскяй карта и вознаграждениянкса максомс сонь или реквизитонзон лия ломаттненди;
*ёрайхть получамс доступ ломанть онлайн-банконцты;
*ётафнихть ярмакт картати или мобильнай телефонти бта эльбядезь, мезьда меле эняльдихть мрдафтомс ётафтф суммать лия счётс;
*мярьгондихть арамс соцсетьса конкурсонь или лотереянь администраторкс, конанди эряви ётафнемс «выигрышть».
Кода аф арамс дропперкс и лездомс мала ломаттненди, штоба синь афольхть пова тяфтама тевс:
мяляфтость, што курокста и тёждяста добувамс ярмак аш кода. Кда вакансиять эзда аф шарьхкотьф, мезьса улема заняфокс, работань опыт аф эряви и улихть тяфтама валхт, кода «Минимум усилий!», «Ежедневные выплаты», «Доход не ограничен»—тя пелькс тевонь колга.
Аф содаф ломаттнень эзда «эльбятьксонь» перевоттнень мрдафнесть аньцек банкть вельде.
Ванфтость эсь личнай и финансовай даннайхнень: тясть кадонда картантень реквизитонзон аф содаф сайттнень и анкетатнень эса, тяда ётне аф содаф ссылкатнень коряс и киндивок тясть пачфне СМС-нень эзда коттнень.
Кда улихть иденте или дуганонте-сазоронте, азондода теест дропперхнень колга. Кда теест мярьгондихть добувамс ярмак, эстокиге пшкядеда тядятненди-алятненди, учительхненди или полицияв.
Мошенникне кой-коста тевс нолясазь шантажть, штоба сатомс эрявиксть. Тя пингть синь аф кулхцондомат и аф эводема, а корхнема оцю ломаттнень мархта.
Кда подросткать мялец добувамс, корхнеда мархтонза тянь колга и лездода вешемс подработка.