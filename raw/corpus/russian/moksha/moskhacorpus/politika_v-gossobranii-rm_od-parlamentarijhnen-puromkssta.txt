Од парламентарийхнень пуромксста
В Госсобрании РМ
Ётай недялять, 27 сентябрьста, ётафтовсь Мордовиянь Од ломанень общественнай палатать заседанияц. Эсонза примасть участия МР-нь Госсобраниять Председателец Владимир Чибиркин, сонь заместителец Наталья Долматова. Синь шарфтсть мяль од парламентарийхнень социальнай активностьснон лангс.
«Тинь примсетяда участия межрегиональнай серьса кизефкснень корхтафтомаса, конат сотфт аф аньцек республикань, но и странань лия региононь од ломаттнень интересснон мархта»,—мярьгсь Владимир Чибиркин. Владимир Васильевич башка отмечазе сянь, што Мордовиянь Од ломанень общественнай палатань члеттне аф лядондыхть шири СВО-нь участникнень и синь семьяснон ширеснон кирдеманц эзда.
Башка оцю мяль Од ломанень парламентонь тяниень составсь шарфни законотворчествати. «Маластонь пингть сави примамс 2025 кизонди Мордовиянь бюджетть. Теенть эряви поладомс тя работати, штоба од ломанень политикань кизефксне мульхть васта бюджетть эса и получальхть финансирования»,—пшкядсь од парламентарийхненди Владимир Чибиркин.
Работань планцнон колга Од ломанень общественнай палатань члеттне корхтасть сявомок мяльс задачатнень, конат путфтольхть ПФО-нь од ломанень парламенттнень Ассоциацияснон заседанияса, кона ётафтовсь Кировса. «Шабрань региоттнень эзда од парламентарийхнень мархта минь корхтафтоськ од семьятнень ширеснон кирдемань кизефкснень, а стане жа муниципальнай образованиятнень эса од ломанень общественнай васттнень—коворкинг-центратнень панжемаснон. Азоме мяль кемокстамс законодательнай уровеньца «студентонь семья» шарьхкодемать,—азозе Од ломанень Общественнай палатать председателец Сергей Терешкин.
Заседаниянь участникне тисть стане жа итокт ПФО-нь региоттнень велень од ломаньцнон Слетсост парламентскяй активть работанцты. Тя пуромксса корхтамась мольфтевсь од специалисттнень ширеснон кирдеманц колга. Кулхцонтфоль Кочкуровскяй райононь од ломанень парламентть работанц колга отчётсь, а стане жа корхтафтфтольхть Мордовиянь Госсобраниять постановлениянза, конат сотфт Од ломанень Общественнай палатать мархта.
Стане жа корхтафоль «Законотворец Мордовии-2024» республиканскяй конкурсть колга, конань ётафнесы республикань Госсобраниясь марса Од ломанень парламентть мархта.
МР-нь Госсобраниять Председателенц заместителец Наталья Долматова арьсесь од парламентарийхненди аф кирьфнемс активнайшиснон: «Од ломанень парламентть колма инициативанза арасть ни республикань афкуксонь законкс. Минь ученттама эздонтт од предложеният, конат улихть ётафтфт эряфс».