—Мирдезе пингта инголе лиссь пенсияс, вреднай стажть инкса. Стиреньке тунда аделасы 9-це классть. Пандыхть-аф иденьконь инкса мирдезти доплата пенсиянцты, кда сон нинге работай?
В.Зыкова.
—Доплатась аф сотф пенсионерть работанц мархта, а ащи кизотнень и шабать тонафнеманц эзда.
Сявомок мяльс «Страховой пенсиятнень колга» ФЗ-ть 400№ 17 статьянц, пенсионерхненди, конатнень семьяса улихть аф трудоспособнай члетт, путневихть касфтф фиксированнай пандомат страховой пенсиязост. Аф совершеннолетняй шабатне лувондовихть иждивенецокс, мезсь и максси права родительхненди-пенсионерхненди касфтомс страховой пандоматнень.
Мзярда стирцти топоди 18 киза, алянцты кармайхть пандома доплата, кда стирсь кармай тонафнема очнай отделенияса и аньцек 23 кизоти самс.