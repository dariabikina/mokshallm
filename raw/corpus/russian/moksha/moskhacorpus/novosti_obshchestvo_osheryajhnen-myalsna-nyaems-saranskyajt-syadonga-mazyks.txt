Ошеряйхнень мяльсна няемс Саранскяйть сядонга мазыкс
Общество
✅ Саранскяйса сяда тов мольфтеви Всероссийскяй рейтинговай вайгялень максома общественнай территориять инкса, кона ули петьф-мазоптф 2025 кизоня «Жильё и городская среда» национальнай проектонь «Формирование комфортной городской среды» проектть вельде.
Лятфтасаськ, вайгялень максомаса Саранскяйса примайхть участия колма территорият: Московскяй ульцять эзга Фонтаннай спусксь, Советскяй площадть маласта территориясь и Мордовскяй ульцяса скверсь. Ошень эрь эряйти ули кода максомс вайгяленц общественнай вастть инкса, конань сонь мялец няемс сядонга удалафокс. Тиемс тянь можна 13.gorodsreda.ru сайтса. Кда аф лиси, теенть лездыхть волонтёрхне. Синь васьфтьсасть образованиянь и культурань учреждениятнень, ошень ламоц ульцятнень эса. Исяк, кепотьксонди, васьфтеме мархтост Тысячелетиянь площадьса, тячи няеськ Главпочтамтонь зданиять маласа и Кафедральнай Соборть ваксса. Эрьть кядьса планшет.
Волонтёрхнень эзда фкясь, сай пингонь юристсь Полина Карташова, азозе, кле, ломаттне оцю мяльса примайхть участия вайгялень максомаса, сембе ёрайхть  няемс кельгома ошснон сядонга мазыкс и мялень шарфтыкс. Сембода активнайхть тя тевса оттне.
— Монцьке ни максыне вайгялезень, — азозе Полина. — Мялезе, штоба петеволь-мазоптоволь Фонтаннай спусксь, сяс мес тяза фалу пуромкшни лама ломаньда. Катк теест ули сядонга пара ваймосемс тя вастса шабаснон, ялгаснон, кельгома ломаньцнон мархта.
Полинать, кода и лия волонтерхнень планшетстост, можна няемс, кода полафты петемда-мазоптомда меле вайгялень максомаса участвовандай колма территориятнень эзда эрьсь.
— Республиканьконь столицаса лама мазы вастта, но Советскяй площадсь — тя сонь седи куцюняц, сяс вайгялезень максыне инксонза, — виденцясь од стирсь, кона азозе прянц Маринакс. — Улема, аш ширезонк сашендыхнень ёткса стама ломань, кона афоль уле Советскяй площадьса. Территориять петемдонза-мазоптомдонза меле тейнек ули мезьса дивандафтомс инжихнень.