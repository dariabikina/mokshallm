И стай, и кодай, и морамаса сафтсы
Культура
Аньцек шнама валса корхнихть Рузаевскяй райононь Мокшень Пишля велень эряйхне Вера Максимовать квалма. И тячи тиньге оцю мяльса содафттядязь тя асу мокшавать мархта.
«Коса шачсь, тоса и кондястсь»—ня валхне ся ломаттнень колга, конат эряфоньберьф аф явондыхть шачема уженяснон мархта, сембе вийснон, маштомошиснон макссесазь масторти, коса тиезь васенце аськолкснень и касозь серьснон. Тяфтамотнень ёткста и Вера Максимовась.
Кода азозе сонць Вера Александровна, прясонза вестевок ашезь эвондакшне мяль тумс лия шири, ошу-коза. Мокшень Пишлясь теенза масторлангса инь мазы, инь питни вастсь, аньцек тяса сон марясы прянц афкукс павазукс.
Вера Александровна кассь мокшень оцю семьяса. Тядяц, Прасковья Кирилловна, и аляц, Александр Тимофеевич, шачфтсть белай свету кота итть—вете цёрат и фкя стирь. Мирттне-рьвятне ульсть трудонь кельги ломанькс, тякоти старандасть тонафтомс шабаснонга. Вов аньцек эряфонь аф кувака ки ункстась теест Шкайсь. Мзярда тусь эряфста Прасковья Кирилловна, Веранди эста ульсь аньцек вейхкса кизот. Вете кизонь ётазь кадозень алясновок.
Вера Александровна тянь колга лятфни аф мяль вельде. Шарьхкотьф туфталонкса ветеце классти молемс теенза савсь эрямс и тонафнемс Большеберезниковскяй санаторнай интернатса, а меле нинге фкя киза—Ширингушскяй школаса-интернатса. Тяда меле стирнять сявозе эсь ширезонза щавац, Прасковья Семёновна. Мокшень Пишляса Вера Александровна шумордазе школать, а меле поступась тонафнема училищав. Мокшавась фалу кельгозе пидеманц-панеманц, а сяс сай пингонь профессияндивок кочказе поваронь тевть. Получаф содамошинзон васенцеда варжазень тевса эсь велень совхозса. Мзярда совхозсь срадсь-каладсь, Вера Максимовась ётась работама школав, коса эсь танцти пидефонц мархта каванякшнезень велень шабатнень.
тячиень героиняньконди савсь улемс и социальнай работникокс. Ниле кизот Вера Александровна якась эряфкшу ломаттнень мельге, мезенкса сят спасибакшнихть теенза тячемс. Тяни сон покоди велень администрацияса техничкакс.
Вера Максимова пяк кельгсы шачема уженянц, сяс колсеви мялец, мзярда няендьсы, кода полафтсь сон мекольдень кизотнень. Велесь шамонды, оттнень аш мяльсна лядомс тяза эряма. Тя и шарьхкотьф. Велень школать сёлгозь, аш покодема вастт. Лияль тевсь Вера Александровнань одкс пингстонза. Велесь оцюволь, тяса ламоль од ломаньда, шабада, нльне тонафнемась школаса мольфтевсь кафта сменаса.
Но, кода афоль уле, велесь эряй сяда тов. Тястонь ломаттне аф нолатнень эздот, мзярдовок аф ащекшнихть тевфтома. Вов и мокшавась фалу тевса-заботаса. Путни пере, коса касфни лама перень сёра. Эрь тевса авати лезни мирдец, Николай Иванович. Марса полатне эряйхть колмогемонь кизода ламос ни, шачфтсть-касфтсть цёра. Александр эряй лия ошса, сонцень семьяц. Максимофнень касыхть уноконясна Дима и Артём.
Мокшень Пишляса пяк весяласта ётнихть илатне. Эсь мазы вайгяленц мархта пуромфнень эрь мезне кеняртьфнесыне велень «Лихтибряня» фольклорнай ансамбльсь. Аф фкя киза морси коллективса Вера Максимовась. Вера Александровнань тядянц пяк мазыель вайгялец, кона ётась теензовок. Морось фалу мокшавать мархта, кодама тевс афоль кярьмоде, тисы сонь моразь. «Лихтибрянять» мархта мокшавати удалась улемс аф фкя ошса. Коллективть выступленияц фалу васьфневи пяк лац, сон сидеста примси участия районнай и республиканскяй илатнень эса. «Лихтибрянясь» уленди «Шумбрат, Мордовия!» народнай творчествань республиканскяй фестивальса. Эряви азомс, ансамбльсь салай мяль аф аньцек моронзон, но и кштиманзон мархта. Тяда башка, «Лихтибрянясь» няфни мялень салай сценкат.
Морамада башка тячиень героиняньке сафтсы стамаса-кодамаса. Вера Александровна сюреса сёрмады пяк мазы пря руцят, а стане жа картинат. Мокшавать работанзон ули кода няемс ламоц выставкатнень эса.
Кода азфоль ни, мокшавась кельгсы пидеманц-панеманц. Пяк лац лисендихть пачанза, пяряканза-мезенза. Пара мяльса каванякшнесыне мархтост радня и мала ломанензон.
Рузаевскяй райононь Мокшень Пишля велень мокшавась сембоса сафтсы, кодама тевс афоль кярьмоде, тисы сонь пяк лац. А нинге сон—эсь народонь, родной кялень, культурань кельги ломань. Кельгсыне мокшень койхнень-обуцятнень, щапнень-каряпнень. Катк лацонза ломаньда ётксонк ули сяда лама!
Татьяна Альшина.