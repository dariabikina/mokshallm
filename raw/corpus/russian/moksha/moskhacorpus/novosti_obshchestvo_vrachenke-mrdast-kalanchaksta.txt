Враченьке мрдасть каланчакста
Общество
Мордовиянь Оцюнясь Артём Здунов 21 октябрьста васетькшнесь медицинскяй работникнень мархта, конат мрдасть Херсонскяй областень Каланчакста командировкаста. Васедемаса стане жа примасть участия Мордовиянь Правительствать Председателенц васенце заместителец Галина Лотванова и республикань здравоохранениянь министрсь Олег Маркин.
Артём Здунов спасибась медикненди важнай гуманитарнай миссиянкса. Кафта кизот ни Мордовиянь медицинскяй бригадатне улендихть подшефнай районца, коса макссихть медицинскяй лезкс населенияти. «Тя пингста тиф оцюдонга оцю работа,—мярьгсь республикань Оцюнясь.—Минь медиконьке трудендасть поликлиникаса и стационарса, яксесть пациенттненди кудозост. Тя мезть специалистоньконь командазост ульсь сувафтф врач-стоматолог, конанди вешфкссь сяшкава оцюволь, што работамстонза сон примась пцтай 800 пациент».
«Ломаттне кунара ашесть няенде стоматологическяй лезкс,—азозе Мордовскяй республиканскяй стоматологическяй поликлиникань врачсь Руслан Адамчик.—Сяс работада ульсь лама. Сядонга пяк важналь максомс лезкс шабатненди».
«Тейне тя Каланчаку омбоце командировказе ни,—пачфтезе С.В.Катковонь лемса Республиканскяй больницянь хирургсь Владимир Шалин.—Спасибан довериянкса и мес максфоль возможность пяшкодемс эсь гражданскяй долгозень—сашендовсь лезнемс аф аньцек мирнай населенияти, но и военнослужащайхненди».
«Кда ули вешфкс молемс тоза тага—мон анокан,—мярьгсь 3№ идень поликлиникань главнай врачть тевонзон тиендисна Юлия Шувалова.—Ламоц пациенттне, конатнень мархта сашендовсь тоса работамс, лядсть седисон. И эсь ваймозень пяльксканц мон стане жа кадыне тоса».
Активнай гражданскяй позициянкса и Херсонскяй областень Каланчакскяй муниципальнай округонь эряйхненди медицинскяй лезксонь максоманкса медицинскяй работникне казьфтольхть МР-нь Оцюнять Благодарностьса и Благодарственнай сёрмаса.