Срхкасть цёратне служама
Общество
9 апрельста Мордовия Республикань Пресс-центраса ётафтовсь пресс-конференция, кона лемтьфоль тундань призывти. Пингстонза республикань военнай комиссарсь, полковниксь Игорь Тихомиров азондсь журналисттненди тяддень призывть эсь лацонь ширензон колга.
Кода азозе военнай комиссарсь, Россиянь Президентть Владимир Владимирович Путинонь Указонц коряс, тундань призывсь ушедсь 1 апрельста и кармай мольфтевома 15 июльти самс. Служама серьгядевихть 18 кизоста сявомок и 30 кизоти самс од цёратне и алятне.
Кода мярьгсь Игорь Тихомиров, республикань призывникне аф кармайхть служама Луганскяй и Донецкяй Республикатнень, Херсонскяй и Запорожскяй областтнень эса. Синь тяфта жа аф кармайхть кучсевома специальнай военнай операциянь зонав.
Республикань призывникне кармайхть служама сухопутнай, пограничнай и ракетнай войскатнень эса. Тядятненди-алятненди республикань военкоматса панчф «пси линия». Сембе кизефкснень коряс максовихть ответт 8(8342) 38-55-14 телефонть коряс.
Владимир ИОСИФОВ.