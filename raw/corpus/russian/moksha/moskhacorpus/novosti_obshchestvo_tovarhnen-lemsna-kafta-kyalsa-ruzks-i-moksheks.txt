Товархнень лемсна кафта кяльса: рузкс и мокшекс
Общество
Эрятама Мордовияса—национальнай республикаса, коса башка мяль шарфневи мокшень и эрзянь кяльхнень, коеньконь-обуцяньконь ванфтомаснонды. Мекольдень кизотнень Саранскяйса эвондась мокшэрзянь сувенир, лия парши мархта коль сяда лама мишендема васта. Ули мезе рамамс лятфнембяленди ширезонк сай инжити, ули мезе кучемс и лия региоттненди эстееньковок. Зепса каннема рузонь-мокшень, рузонь-эрзянь валкскат, мазы келаськат, мокшэрзянь няканят… Кали тя аф туй мяльс?
Саранскяйса общественнай транспортса ламоц маршруттнень коряс ардомста автобусонь и троллейбусонь лотксема васттне азондовихть колма кяльса: рузоннеса, мокшеннеса, эрзяннеса. Фкя содафозе эряй ошть юго-западнай пялькссонза, сяс центрав работама и меки пачкотькшни троллейбусса. Меля сон гайфтсь тейне и мярьгсь, што остановкатнень лемснон эрь шиня кулхцондомстост тонадсь мокшень и эрзянь аф кржа вал (сонць рузава). Тя сембось пара и кеняртьфти. Эрямок национальнай республикаса, Мордовияса эрти содамат аф аньцек сонь историянц, исяконь и тячиень шинц, гордостень маряма вастонзон—стирензон и цёранзон, но и хуш цютькада республиканьконь государственнай кялензон—мокшеннеть и эрзяннеть. Конешна, руз ломанти аф сяшкава тёждя тонадомс мокшень кяльть, кода содасаськ сонь минь, но кой-кона инь сидеста ноляви валхнень содамасна—цебярь тевсь.
И сядовок пара, кда тя ули аф шта вихца, кошардозь, а эсьотям, валомне. Кода? Кепотьксонди, лавкаса (мезеньге рамама самста) ломанць няйсы, што тя илитона товарть, тяконь лувксса и ярхцамбяльть лемоц, тяштьф аф аньцек рузонь кяльса, но и, мярьктяма, мокшекс. И аф аш ни кода пяк ёмла букваняса, а рузонь вывескать мархта ряцок. Тяфтама кепотькс аф кунара няеме минць.
Саранскяйса Республиканскяй ульцяса ремонтта меле панжевсь «Пятёрочка» продовольственнай лавкась. И оцю кенярдемакс арась ся, што мишендемань залхнень эзга якамста сельмос повсть од вывескатне—синь ульсть кафта кяльса. Кепотьксонди, горячий хлеб—кши, молоко—лофца, алкоголь—алкогольсь… Тяда башка, кафта кяльса максфт и тяфтама лепне: служебное помещение—служебнай помещениясь, раздевалка—кайсема васта, санитарная комната—санитарнай комнатась, столовая—ярхцама васта.
Тяштьфнень ванондомста маладоме фкя рамайти. Елена Сергеевна ащесь лофца и лофцонь ярхцамбяль мархта полкатнень ваксса. Кизефтине мяленц тянь колга. Вов мезе сон отвечась:
—Рузаван, но кафта кяльса вывескатнень лувсайне эрявикс и цебярь тевкс. Мордовияса эряйхть руст, мокшет, эрзят, лия национальностень ломатть. И вов тяфтама вывескатнень вельде аф аньцек кафта-колма вал ули кода тонадомс, но и няфтемс мокшэрзянь масторть национальнай шамаликонц. Тяни содаса, што «молоко» валсь ётафтови кода «лофца».
Аш кода аф согласиндамс Саранск ошень эряйть Елена Сергеевнань мархта. Тяда башка, кда и лия лавкатне кармайхть товаронь лепнень ётафнемост мокшекс или эрзякс, ширезонк сашенды инжихневок шарфтыхть тянь лангс башка мяль.
Кода «Пятёрочкась» кярьмодсь тянди, кинь пряс сась тя мяльсь и арьсеви-аф мезевок тиемс сяда тов? Тянь колга тейнек пачфтсь «Пятёрочка» торговай сетьть пресс-службац. Вов кодама комментарий сон макссь: «Тя «Пятёрочка» торговай сетьть эсь инициативац. Лавкатнень оформляндамаснон коряс руководствать одкстоптоманц мяльса кирдезь, сон ушедсь тиендема Татарстанца, Башкирияса, Чувашияса, Мордовияса, Марий Элса, Удмуртияса, Комиса аф аньцек форматть лемонц (универсам), но и работань режимть, инфостендть, категориятнень лемснон навигацияса и персоналти служебнай табличкатнень коряс национальнай кяльса дубляшт. Тя однясь васендакиге ноляви тевс од и реконструкцияда меле лавкатнень эса. Валхнень кяльста кяльс ётафнесыне переводческяй бюрось».
Татьяна Альшина.
Фототне николай КАРАНОВОНЬ.