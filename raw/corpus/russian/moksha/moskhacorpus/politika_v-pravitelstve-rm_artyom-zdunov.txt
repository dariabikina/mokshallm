Артём Здунов: «Марса аф пелезьмольхтяма инголи!»
В Правительстве РМ
18 мартста Республикань Кудса Мордовиянь Оцюнясь Артём Здунов васетькшнесь журналисттнень мархта. Брифингть пингста сон пачфтсь Мордовияса Российскяй Федерациянь Президентонь кочкаматнень итогснон колга.
Кода азозе региононь руководительсь, кочкаматне миньцонк ётафтовсть законц коре, панжада и сетьмоста. Колсемат ашельхть.
—Республикань эряйхне няфтсть оцю активность, кочкамань колмоцьке шитнень избирательхне кепотьф мяльса эряскодсть избирательнай участкатненди,—азозе Мордовиянь Оцюнясь.—Ламотне сашендсть семьянек, шабаснон мархта. Явкас коре, а тя 85 процент, Мордовиясь занцесы васенце вастть Приволжскяй федеральнай округса и нилеце вастть ПФО-са Владимир Путинонь кандидатуранц инкса голосованиянь результаттнень коряс. Инксонза эсь вайгяльснон максозь избирательхнень 89-да лама процентсна. Сембе лия кандидаттне марса кочкасть 10-да кржа процент: Николай Харитонов—4,22 процент, Леонид Слуцкий—3,00 процентт, Владислав Даванков—2,38 процент.
Артём Здунов стане жа азозень республикань аймакнень, коса лиятнень коряс сяда ламоль кочкаматненди сайда. Нят Атяшевскяй, Ромодановскяй, Дубёнскяй, Темниковскяй, Торбеевскяй, Старошайговскяй, Теньгушевскяй, Кочкуровскяй райоттне. Целайнек комсь фкя муниципалитетса явкась ульсь 90-да лама процент. Президентть инкса инь лама вайгяльда максфоль Темниковскяй, Старошайговскяй, Теньгушевскяй и Краснослободскяй райоттнень эса.
—Шарфтан мяль, што Владимир Владимирович Путинонь инкса избирательхнень вайгяльснон 90-да лама процентсна максфоль республикань 21 муниципальнай образованияса,—азозе региононь руководительсь.—Тяда ингольдень кочкаматнень эса тячиень Президентсь тяфтама ширень кирдема получась аньцек 13 районца. Артём Здунов азсь спасибамань валхт республикань эряйхненди, кит ашесть ляда ширеса и састь избирательнай участкатненди.
—Кельгома землякт, сюкпря теенть активнай гражданскяй позициянкса, аф озадонь седихть ащеманкса, странаньконь, республиканьконь, иденьконь сай пингснонды правильнайста малаткшнеманкса,—мярьгсь республикань Оцюнясь.
Благодарностень валхт азфтольхть сятненди, кит заняфтольхть штапнень, инициативнай группатнень работасост, доброволецненди, медикненди, правоохранительнай органонь представительхненди, журналисттненди.
Артём Здунов пачфтезе: 6 тёжятть активнай гражданинць ульсть избирательнай комиссиянь членкс. Работасна аф тёждяль, но синь семботь кирдезь и лац пяшкодезь тевснон. Сембоц 739 избирательнай участкаса работась эрь-кодама партиянь и организациянь эзда 2,5 тёжяньда лама наблюдатель. 260 участкась обеспечендафтольхть видеонаблюдениянь системаса. Тевс нолдафтольхть каипне—эздост миньцонк ульсь 66. Мордовияса ня шитнень работасть международнай экспертт миронь 10 странаста. Синь китькстазь получаф результаттнень объективнайкс улемаснон и легитимностьснон.
—Лувондса, што Российскяй Федерациянь Президентсь получась ломаттнень эзда кеме ширень кирдема. Минь лядоме работама вии национальнай лидеронь видеса, сонь пацянц ала. Тейнек тя важнай кочкама!—мярьгсь Артём Здунов.
Мордовиянь Оцюнясь китькстазе, што инголе оцю работа проекттнень коряс, конатнень ширеснон кирдезень странань Президентсь. Тя особай экономическяй зонать тиемац, социально-экономическяй касондомань-вииякшнемань индивидуальнай программать пяшкодемац, СВО-нь участникнень ширеснон кирдемац и реабилитациясна.
—Минь марса мархтонт тяни тиендьсаськ Россиять од историянц!—мярьгсь Артём Здунов. Сон стане жа шарфтсь мяль решениятненди, конат азфтольхть Россиянь Президентть Посланиясонза и конат панчсихть кели ки Мордовияти касондоманкса-вииякшнеманкса. Васендакиге, тя государственнай шумоть кирьфтамац, семьятнень и од ломаттнень, демографиять, трудовой ресурснень ширеснон кирдемац.
—Сембе ня решениятнень карматама ётафнемост эряфс республикасонк, васенцекс—участвовандама президентскяй программатнень эса, водендакшнема средстват, строяма. Минь сембе мирти няфтеськ, што марсотама, аф ваномок кодамовок провокация лангс. Аф пелезь мольхтяма инголи!—мярьгсь Артём Здунов.
Ольга ЕВДОКИМОВА.