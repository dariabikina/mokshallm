«МОКШЕНЬ ПРАВДАТЬ» ТЯШТЬФНЕСА КУНАРА»
Общество
«Мокшень правдать» морафниензон мархта фалу васьфнетяма оцю мяльса. Кой-коста синь сашендыхть редакцияв, лиятнень няендьсаськ пуромкснень пингста. Улихть и телефонца гайфнемат. И тя пяк кеняртьфти. Ломаттне азондсазь, мезсь тушенды мялезост газетаса, кодама материалхнень лувондсазь васендакиге, мезть колга, койсост, тяшнемаль сяда сидеста.
Мокшень кяльса лисенди фкя тяка газетать пяк кунара сёрматфнесы Рузаевскяй райононь Мокшень Пишля велень эряйсь Нина Куркина. Аньцек ушеды подпискась, эстокиге моли почтав и тяштьфти «Мокшень правда».
Нина Николаевнань мархта васьфтеме апак учсек. Сёксенда Саранскяйса, Культурань республиканскяй Дворецса, мольсть «Шумбрат, Мордовия» Народнай творчествань республиканскяй фестивальть отчётнай концертонза. Монга молень ваймама ся шиня кафта райононь ванома. Концертть ушедомс ляткшнесь пинге, декоративно-прикладной творчествань выставкатнень эзга якамста шамада шамас васьфтень землячказень Нина Николаевнань мархта. Шумбракснеме-тиеме, а меле Нина Куркинась пачфтезе, што тя фестивальть программанц музе «Мокшень правдать» васенце лопанястонза, ванозень райоттнень расписанияснон и эстокиге рамафтсь билетт. Лац тиеде, кле, што максость программать сельмос повиста, эстокиге няине. А тяфтак, велень тефнень ёткса шарозь, и юкстамс ули кода тя или тона районть кштимань-морамань шинц и пингонц колга. Пара ульсь кулемс мокшавать эзда ня валхнень. Ся, што сон кунара сувси газетать тяштьфниензон ёткс, содайне. Кизефксть лангс, мезсь мялезонза газетаса, отвечась тяфта: «Мокшень правдась» пяк мала ломаттненди, машты седизост эрявикс кинянь-яннянь вешема. И лама пачфни велеть, сонь эряензон колга. Сяс и учса эрь номеронц кода питни инжиень.
Нина Куркинась тяни пенсияса. Сонь марнек эряфоц сотфоль жуватань пчкафнемать мархта. Мокшавась лама киза ветеринарнай врачель А.П.Байкузовонь лемса совхозса, кона Мокшень Пишля велесоль. Аф аньцек совхозонь ферматнень и карттнень эса кирдеви жувататнень пчкафнезень, но и ломаттнень пирьфстост. Тевонц мархта ашезь ява и меле, мзярда совхозсь срадсь-каладсь. Лама киза работась Рузаевкаса ветеринарнай лечебницаса. Тясовок сембоса сафнезе. Кирдемок мяльса ветеринариять, газетаста фалу лувондсыне тя темас материалхнень. Кепотьксонди, кода пчкафтомс жуватать тя или тона урмать эзда, кода сонь мумс и содамс. Мзярда кизефтине, мезсь, койсонза, газетаса няфневи аф сатомшка келиста, мокшавась азозе:
—Мялезон сембось, сяс и фалу сёрматфнеса «Мокшень правдать». Сон «корхтай» мархтон родной кяльса. Сяда товга сиденяста тяшнеда велень эряфть, велень ломаттнень квалма. Тяда юксне шумбрашить колга.
Нина Николаевна—мокшень коень-обуцянь ванфты ломань, кельгсы мокшавань щамса-карямса наряжакшнеманц, примси участия велень художественнай самодеятельностьса.
Татьяна Альшина.