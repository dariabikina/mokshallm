Асу артистка и патриот
Культура
Саранскяйса панжевсь мемориальнай доска Россиянь и Мордовиянь
Народнай артисткати Александра Куликовати
Ётай недялять, 16 августста, Саранскяйса, Советскяй ульцяса, панжевсь мемориальнай доска Россиянь и Мордовиянь Народнай артисткати, Славань Орденонь Кавалерти, Мордовия Республикань почётнай гражданинти Александра Николаевна Куликовати. Мяляфтомань доскась музе вастонц 61№ кудть стенанц лангса, коса артисткась эрясь лама киза. Торжественнай церемонияс пуромкшнесть Александра Николаевнань радня и мала ломаненза, работас коре ялганза, творчестванц кельгиенза. Мемориальнай доскать панжема сашендсь и Мордовия Республикань культурань, национальнай политикань и архивнай тевонь министрсь Светлана Баулина.
Стака мумс республикасонк ломань, кона афолезе сода Александра Куликовать, афолезень куленде сонь моронзон. Александра Николаевна ульсь афкукс народнай артисткакс, конань творчествац ащесь и тянемс ащи кепотьксокс ламотненди. Сонь концертонза фалу пуропнесть пяшксе залхт. Ломаттне кельгозь певицать и сонь творчестванц, моронза пачкотькшнесть эрть седис.
Сай пингонь артисткась шачсь Рузаевка аймаконь Куликовка мокшень велеса и ёмластокиге ушедсь морсема. Ниле кизонятка ашель теенза, мзярда тонафнезень и морсезень ся пингонь содаф артисттнень мороснон. Мазы вайгяльсь, мораень асушись ётасть теенза тядянц, Мария Фёдоровнань эзда.
1962 кизоня Александра Николаевна арась «Умарина» моронь и кштимань Государственнай ансамблень солисткакс. 1972 кизоня шумордазе Москуса Эстраднай искусствань Всероссийскяй творческяй мастерскойть. 1980 кизоста сявомок Куликовась ульсь «Лайме» группань солисткакс и художественнай руководителькс.
Советскяй пингть Александра Куликовать вайгялец кайгсь аф аньцек Россиять и СССР-нь республикатнень келес. Теенза цяпась ГДР-нь, Чехословакиянь, Финляндиянь, Польшань, Венгриянь, Китаень публикась. Сон морсесь странань инь цебярь площадкатнень лангса: «Россия» государственнай концертнай залса, Чайковскяень лемса концертнай залса, Союзонь Кудть колоннай залсонза, Россиянь Правительствань кудса. 1985 кизоня «Мелодия» грамзаписень фирмась нолдазе «Я люблю свою Россию» дисконц-гигантть. Александра Куликовать моронза кайгсть Всероссийскяй радиоса и телевиденияса.
Тёжяньда лама мора ульсь Куликовать репертуарса. Мекольдень кизотнень Александра Николаевна сонць тяшнесь музыка и моротненди валхт. Морофтома артисткась ашезе арьсекшне эсь прянц. Аф стак фкя моронц эса улихть тяфтама строчкат: «Пела и буду, любила и буду, а иначе и жить не смогла б…»
«Колма кизот, кода аш мархтонк Александра Николаевна Куликовась—ломанць, кона сотнезе мороть мархта марнек эряфонц, кона аф аньцек пяк асуволь, но и лямбе седиель и пара ваймоль,—мярьгсь торжественнай пуромксть панжемста Мордовскяй государственнай филармониять директороц Сергей Кузьмин.—Сон ульсь тейнек цебярь ялгакс и учителькс».
Мероприятияса ульсть Александра Куликовать стирец Татьяна Аксёнова и унокоц Наталья Шимутина.
—Тядязень лемс мемориальнай доскать панжемац тейнек оцюдонга оцю события,—мярьгсь Татьяна Владимировна.—Пяк мяленьке, штоба колганза мялямсь ванфтоволь сембе пингс. Вдь сон ульсь аф аньцек асу артисткакс, но и эсь странань, шачема-касома аймаконь оцю патриотокс. Тядязень аф весть тернезь эряма и покодема Москуву, Крыму и нльне омба мастору, но сон лядсь Мордовияса и эряфоньберьф эсь творчестванц вельде вярьгак кандозе родной республиканц лемонц.
—Тя аф сетьме пингть тейнек пяк аф сатни Александра Николаевна Куликовась, аф сатнихть сонь вии вайгялец и моронза, конат пяшксетольхть Россияти и Мордовияти оцю кельгомаса,—мярьгсь эсь выступлениясонза МР-нь культурань, национальнай политикань и архивнай тевонь министрсь Светлана Баулина.—Александра Николаевна ульсь афкуксонь мастеркс и оцю букваста Ломанькс.
Лямбе валса лятфнезь артисткать покоди ялганза Вячеслав Зобков и Андрей Бочканов, конатненди Александра Куликовась ульсь цебярь тонафтыкс.
—Эсь тевсонза Александра Николаевна ульсь афкуксонь профессионалкс. Сянди, кода сон маштсь кирдема залть, кода ваныхнень мархта латцесь соткст, тейнек нинге ламос тонафнема,—мярьгсь Андрей Бочканов.
—Александра Николаевна сембе пингс ляды мялямсонк кода эрьгав, эряфонь кельги и фалу цебярьс верондай ломань. Тейнек сон пяк и пяк аф сатни,—поладозе Вячеслав Зобков.
Чамзинскяй райононь Комсомольский посёлкаста музыкань учительсь Татьяна Липатова, конань мархта артисткась ульсь цебярь ялгакс, сёрмадсь Александра Куликовати лемтьф стихотворения и лувозе сонь. А певицать унокоц Наталья морась пакш «Умарина» мороста. Сонь Александра Николаевна пяк кельгозе и морсезе сцена лангса пцтай эрь лисемстонза.
Ольга Евдокимова.