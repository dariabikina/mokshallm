Республикань эряйхне лезнихть специальнай военнай операциянь боецненди
Общество
Мордовиянь эряйхне сяда тов лезнихть специальнай военнай операциянь участникненди.
Тяфта, Лямбирскяй райононь Болотникова велеса «По зову сердца» волонтёрскяй проектонь активисттне котцихть маскировочнай сетьть.
«СВО-нь участникненди лездомать колга мяльсь эвондась кунара. Тяддень 15 апрельста вели сась котфонь васенце рулонць. Сембоц тя пингста аноклаф 78 маскировочнай сеть»,—мярьгсь велень клубть заведующаец Ольга Арсланова.
Ардатовскяй райононь Баева велень «сиянь» волонтёрхне маскировочнай сетьть ушедсть котцема мелянь 8 ноябрьста. Ся пингста сявомок ветексть недяляти тя велень аватне эряскодыхть Культурань центрав. Эрь шиня синь котцихть кафтонь сеть. Эрь пенсияста макссихть ярмакт материалонь рамамс. Баевань волонтёрхнень ёткса улихть и стайхть-крояйхть. Работайхть кудса, тялоньберьф стасть 250-ть малава алгань щам и вастонь ацапт. Тяни получасть од задания—састь мяльс сетьтнень путнемс кяскавс, конатнень ули кода стамс хуш кодама материалста. Кочксихть и лия гуманитарнай лезкс и кеняртькшнихть, мзярда теест сашендыхть благодарностть фронтста.
Активнай работа мольфтеви Ельниковскяй райононь «Долголетие» оцю поколениянь общениянь центраса. Тясовок кодайхть маскировочнай сетьть. Тостонь эряйхне корхтайхть, што теест аш кода ащемс ширеса, мзярда минь цёраньке и аляньке тиендихть эрявикс тев.
Лезкс макссихть и Оцю Игнатова велеста волонтёрхне. Синь боецоньконди кочксихть гуманитарнай лезкс мархта посылкат, марсесазь коробкава и аноклакшнесазь СВО-нь зонав прважамс семботь, мезсь эрявксты фронтса. Нят: ямкст, консерват, вай, сок, чай, кофе, нардамат, лекарстват, бинтт, шприцт, салфеткат.
Марстонь цельсь марс пуроптозень республикань сембе райоттнень. Аф озадонь седихть ащи эряйхне тиендьсазь эсь путксснон, маласькофнемок Сяськомать.