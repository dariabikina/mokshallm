ЛЕДОВАЙ ТЮРЕМАСЬ
Общество
18 апрельсь—Россиянь воинскяй славань ши. 1242 кизоня князть Александр Невскяень рузонь воинонза Чудскяй эрьхкть лангса сяськозь Ливонскяй орденонь немецкяй рыцарьхнень.
1242 кизоня апрельста солаф эйть лангса ульсь оцю тюрема. Рузонь воиттне арасть, кода фалу, «орёл» лаца: кучкаса полк, кона ащесь владимиро-суздальскяй ополченецнень эзда, бокнень эса—види и кержи ширеса полкне—стака оружия мархта новгородскяй пехотась и ластя княжескяй дружинатне. Эсь лацонь ширекс ульсь ся, што войскатнень ламошкасна ащесь фланкнень лангса, и сидеста сембода виикс ульсь кучкась. Ополченецнень фтала крута ляй трваль, кона вельхтяфоль кевса. «Вороний камень» островкять маласа засадаса ащесь ластя дружина.
Рыцарьхне ушедсть шаштома рузонь воиттнень лангс «вирень тува пря» лаца. Тя ульсь башка строй, кона ламоксть лезнесь крестоносецненди. «Вирень тува прять» кучкаса мольсть, пякстамок ряттнень, пехотинецне-кнехттне. Эздост бокнень эзда и фтала ардсть латас ковандаф алаша лангсотне, алашаснонга ульсть панцирьсна. Инголе мольсть инь вии, тевонь содай рыцарьхне.
«Вирень тувонь прясь», конань русне лемдезь «тувокс», сязендезе оборонать. Рыцарьхне копьяса, тюремань узерьса, мечса машфнезь противникть. Меле нолявсть пехотинецне-кнехттне, конат шавондозь ранендафнень и ласькихнень.
Рыцарьхне тапазь рузонь войскать кучканц и ушедсть шарома фкя вастса, синнемок эсь стройснон. Теест ашель коза шаштомс. Фланкнень эзда рыцарьхнень лангс люпштасть «види и кержи ширдень полкне». Бта клещаса люпштазь синь «тувоть». Кафцьке ширде пяк лама юмафкстоль. Эйсь якстерьгодсь верть эзда. Шавомс рыцарть—тевсь аф тёждятнень эздоль. Сонь прафнезь алашать лангста и лядондсь апак аралак—доспехнень вийсна ашезь макссе стямс и шашнемс.
Тя ёткть лазовсь апрелень эйсь. Ведти прай рыцарьхне кевкс тусть потмаксти. Александр Невскяень войсканза ушедсть тюрема. Крестоносецне тусть ласькозь. Рузонь воиттне ластя панцть мельгаст несколька вайгяльбе.
Эйть лангса тюремаса сяськсть рузонь воиттне. Крестоносецнень Севернай Русьса кемокстамаснон коряс планцна ашезь удала.