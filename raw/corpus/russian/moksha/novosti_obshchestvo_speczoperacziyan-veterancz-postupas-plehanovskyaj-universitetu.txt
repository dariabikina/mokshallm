Спецоперациянь ветеранць поступась Плехановскяй университету
Общество
Специальнай военнай операциянь ветеранць Максим Царев арась Плехановскяй университетонь студентокс. Сон примась участия спецоперацияса 2022 кизонь 24 февральста сявомок. Пяшкотькшнесь боевой задачат Харьковскяй направленияса, занцезе пограничнай пунктонь отделениянь командиронь должностть. Тяда башка, пачфнесь гуманитарнай груз мирнай граждаттненди. Казьф «За отличия в военной службе» медальса.
«Защитники Отечества» фондть региональнай отделениянц лезксонц вельде Максим примси активнай участия од ломаттнень патриотическяйста воспитандамасост, сон—«Знание» обществань лектор. Активнай гражданскяй позицияц лездсь теенза арамс «Росмолодёжь» федеральнай агентствать эзда «Твой герой» федеральнай патриотическяй проектонь участникокс. А аф кунара СВО-нь ветераттненди квотать рамкаса Максим поступась Плехановонь лемса московскяй университету «Педагогическая деятельность в сфере дополнительного образования» специальностьс коре. Тонафнемась кармай молема несколька ков, мезьда меле Максим получай диплом.
«СВО-нь ветераттнень инголе панчсеви лама перспектива. И мон спасибан тянкса государствати и фондти! Касфтомс патриотт—тя важнай задача, конань пяшкодеманкса тейнек макссевихть сембе эрявикс инструменттне»,—мярьгсь Максим Царев.