Геройхнень семьясна ульсть Девятаевонь лемса музейса
Общество
Мордовиянь сембе райоттнень эса социальнай координаторхне аноклакшнихть-ётафнихть мероприятият геройхнень семьяснонды.
Атяшевскяй районца спецоперациянь ветераттненди и синь радня ломаньцнонды тага питнефтома няфтьфоль фильма «Колос» кинотеатраса. Ваномонза стане жа тертьфтольхть Дубёнскяй районцта 5 аралайхнень семьясна.
Торбеевскяй районца шавф аралайхнень семьясна социальнай координаторхнень Наталья Рычковать и Елена Таушевать лезксснон вельде ульсть Девятаевонь лемса кудса-музейса. Теест стане жа полаткшнесть Зубово-Полянскяй районцта геройхнень семьясна. Инжихне содафтсть музеень экспозициять мархта и ванозь «Угнать и уничтожить» фильмать. Шабатне варжазь эсь лангсост лётчиконь щапнень и нльне «кеподезь кожфти» военнай самолётть, щамок специальнай сельмованомат. «Мон васенцеда улень тя музейса, пяк тусь мялезон экскурсиясь»,—мярьгсь геройть рьвац Екатерина Поторочина. «Сюкпря тяфтама мероприятиянкса, сон саласы кода оцюфнень, стане и шабатнень мяльснон. Минь земляконьке Михаил Девятаев тиезе содафокс шачема-касома аймаконц эсь подвигонц мархта, и минь марятама инксонза гордость!»—поладозе аралайть рьвац Анна Кузнецова.
Темниковскяй районца социальнай координаторть Ольга Бобылевать лезксонц вельде геройхнень радня ломаньцна ульсть народнай творчествань концертса тястонь Культурань кудса. Мероприятиясь казсь теест ваймонь лямбоня и кенярдема. Концертта меле сембе марса симсть чайда.
—«Защитники Отечества» фондсь пуроптф героеньконь и синь мала ломаньцнон ширеснон кирдеманкса. Сяс тяшкава важна водендакшнемс аралаеньконь и синь радняснон культурно-массовай мероприятиятненди, штоба синь марялезь колгаст заботендамать и обществать и государствать мялень шарфтомаснон,—мярьгсь фондть филиалонц руководителенц заместителец Ольга Зеткина.