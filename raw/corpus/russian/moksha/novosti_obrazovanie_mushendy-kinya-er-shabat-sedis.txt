Мушенды киня эрь шабать седис
Образование
Газетать тячиень номерсонза азонттама мокшавать, Саранск ошень 46№ идень садонь воспитательть Анастасия Осиповать колга.
Шачсь-кассь Анастасия Филаретовна Старошайговскяй райононь Лемдяй мокшень велеса лама идень семьяса. Кафксоце классть шумордамдонза меле поступась Зубово-Полянскяй педагогическяй училищав.
Мес кочказе педагогонь тевть? Вов мезе тянь колга пачфтсь сонць Анастасия Осипова:
—Минь, велеса эряйхне, содаме тяфтама профессият: врач, учитель, бухгалтер. Эздост мялезон тусть кафттне, сяс аф кржа арьсень, кодама тевть мархта сотомс эряфозень: улемс ломанень пчкафтыкс или ломанень тонафтыкс. Корхнень-тиень ялганень мархта и туме педагогическяй училищав документоньконь максома.
Зубова Полянав срхкасть Лемдяйста колмонест: Анастасия Дёмкина, Валентина Дёмкина, Мария Дёмкина. Анастасия Валентинань мархта ичкоздень раднят.
Училищав поступасть колмоцьке и тонафнесть оцю мяльса. Дёмкинатне эрясть общежитияса фкя комнатаса. Ниле кизотне ётасть курокста, Лемдяень стирьхне получасть диплопт. Тяфта синь арасть начальнай классонь учителькс. Пяшкодевсь ся, мезень колга арьсесть.
«Сидеста лятфнесайне ётаф кизотнень. Общежитиянь комнатаса миндедонк башка эрясть нинге вете ломатть. Васенце вастса ульсь ялгаксшись, фкя-фкянди лездомась»,—мярьгсь Анастасия Филаретовна.
Дёмкинатне ёрасть тонафнемс сяда тов, сяс састь Саранскяи и максозь документснон вузу. Анастасия и Валентина—М.Е.Евсевьевонь лемса Мордовскяй государственнай педагогическяй институтонь (тяни сон университет) математическяй факультету, кочказь «математика» специальностть. А колмоце Дёмкинась, Мария, кочказе тяка институтонь начальнай классонь учителень факультетть. Колмоцьке тонафнесть заочнай отделенияса.
Анастасия Дёмкина аф аньцек поступась педагогическяй институту, но и ушедсь работама Лемдяй велень школаса. Несколька киза сон ульсь начальнай классонь учителькс. Ёмла родинасонза и васьфтезе павазонц—лиссь рьвакс. Хуш васьфтезе валсь тяза, улема, аф пяк ладяй. Эсь велень мокшень удалаф цёрать Геннадий Осиповонь содазе кунара—Анастасия Филаретовна и Геннадий Иванович тонафнесть фкя класса. Ужяленди, мокшалясь ниле кизода инголе тусь эряфста.
Осипофнень шачсь васенце идьсна—цёрасна Анатолий. Тя пингть Геннадий Иванович шумордазе университетть и сась армияса служамань пингсь. Семьянь азорсь служась Казахстанца, коза мельганза тусть рьвац и цёрац. Анастасия Филаретовна ичкоздень масторса тевфтома ашезь аще, работась школаса.
Меле Осипофне мрдасть Мордовияв и эряма вастонди кочказь Саранскяйть. Семьяса шачсь омбоце идьсна—Ольга. Анастасия Филаретовна ушедсь работама 81№ идень садса воспитателькс. Ся пингста сявомок и тячиень шить самс тяка вастса, аньцек идень садсь лия.
Воспитателень тевсь тусь мялезонза. Мокшавати макссть квартира. Осипофне арасть тядякс и алякс колмоцеда—шачсь стирьсна Надежда.
81№ идень садса мокшавась работась 1997 кизоста сявомок 2003 кизоть самс. И вов ни лама киза сон воспитатель 46№ идень садса. Ламотненди содаф кода творческяй асу ломань, кона фалу ащи вешендемань киса. Сон идень садса маштозь ётафнесы эряфс «Мокшэрзянь национальнай культурать истоконзонды дошкольнай возрастонь иттнень водендамасна» этнокультурать мархта сотф программать. Воспитательсь арьсесь и тевс нолдась тяфтама проектт: «Мокшэрзянь народнай налхкоматнень тевс нолямасна кода дошкольнай возрастонь иттнень этнокультурнай вииямаснон коряс средства», «Мордовиянь народнай промыслатне. Мокшэрзянь народнай ёфкснень драматизациясна». Анастасия Осипова автор шабатнень мокшень кяльти тонафтомаснон коряс тяфтама пособиятненди: «Мокшэрзянь сюреса сёрмадомать мотивонзон коряс орнаментть тиемац», «Волшебнай сюренятне», «Куколка «Няканя» и лиятне.
Мзярда сась 46№ идень саду работама и эстонь заведующайсь кулезе, што воспитательсь мокшава, то кизефтезе ули-аш мялец вятемс иттненди мокшень кяльть тонафтоманц коряс кружок. Анастасия Филаретовна ашезь атказа, а кярьмодсь тя тевти. Кружоконь занятиятненди шабатне якасть оцю мяльса. Воспитательсь ётафнесь тядяснон-аляснон мархта собраният, сяс мес ёразе содамс кода синь тянь лангс ваныхть. Каршек кивок ашезь аще. И мокшавась занятиятнень ётафнезень идень саду якай сембе стирнятненди и цёранятненди.
Народнай налхкоматне, мокшэрзянь щапне, мокшень моротне, потешкатне, прибауткатне, валмуворксне, нюрямонь моротне, содама ёфксне, ёфксне и лама мезе лия ноляй тевс воспитательсь эсь работасонза. Эрь темать арьсекшнесы лац-ряц, крхкаста, стане, штоба сон салалезе эрь иднять мяленц. Кружокса иттне морайхть, рисовандайхть, тевс нолясазь пластилинть, налхксихть. И тя сембось ётафневи национальнай (мокшень) ширеть мяльс сявозь.
Аф кржа шабада уленди мокшень и эрзянь семьятнень эзда. И кой-кит эздост маштыхть мокшекс или эрзякс корхтама.
«Кой-кона тядятне-алятне азондыхть спасиба. Идень садта меле стирнятне и цёранятне ушеткшнихть школаса тонафнема. И тоса теест ульсь кода кочкамс мокшень или эрзянь кяльхнень. Шарьхкотьф, сят, кит кой-мезти тонадсть кружокса, кочксезь мокшеннеть. Урокнень пингста теест пяк лезнесть кружокса пуроптф содамошитне»,—азозе Анастасия Осипова.
Кружокти ламоц материалхнень аноклакшнесыне сонць: сёрмады сюреса, наряжай национальнай щамса някат, аноклай нагляднай пособият, дидактическяй налхкомат.
Группасонза пуроптсь ёмла музей, конань лемоц «Национальнай бытонь центра». Оцю спасиба воспитательсь азсь сембонди, кие лездсь сонь козякофтомс экспонаттнень мархта: тядятненди-алятненди, иттненди. Тя уженяса няфтьфт мокшетнень, эрзятнень, татархнень культурасна. И ёмла музейхть тя или тона темас улихть идень садонь эрь группаса.
Анастасия Филаретовна—мокшень щамонь-карямонь, национальнай коень-обуцянь, родной кялень кельги и ванфты. Мокшавакс наряжакшни аф аньцек кружоконь занятиятнень, но и ламоц пуромкснень (научно-практическяй конференциятнень, семинархнень, вебинархнень эса, конат лемтьфт мокшэрзятнень культураснонды и койснонды) пингста. Эсост примси участия оцю мяльса, тиенди выступленият, ётафни мастер-класст. Эрь кизоня тяшни тотальнай диктант мордовскяй (мокшень, эрзянь) кяльса. Сон арась сяськикс «Наследие традиций» конкурсса, занямок I вастть, а меля—призёркс «Родной кялень и родной литературань инь цебярь учительсь» Всероссийскяй конкурсть муниципальнай этапсонза «Инь цебярь воспитательсь, кона ётафнесыне эряфс этнокультурнай ширеть мархта сотф программатнень» номинацияса.
Лама киза седикс-ваймокс работаманкса аф весть казендевсь грамотаса и благодарственнай сёрмаса. 2007 кизоня казьф Мордовия Республикань Образованиянь министерствань Почётнай грамотаса, 2014 кизоня—Саранск ошень округонь Администрациять Почётнай грамотанц мархта. 2020 кизоня теенза максф «Российскяй Федерациянь воспитаниянь и просвещениянь почётнай работник» мяштьса каннемань знак.
Мокшавать колма уноконянза: Варвара, Полина, Стефания. Кода велеса шачф эрь ломанць, Анастасия Филаретовна лажаткшни ёмла родинанцты и сидеста якай Лемдяи. Велень шнама тя ломанть, воспитательть брадонц, Пётр Дёмкинонь, и сонь семьянц—педагогонь династиять колга тяшнеме. А нинге Лемдяйса тядянь-алянь кудса эряйхть Анастасия Осиповать кафта сестранза Валентина и Антонина и брадоц Василий. Синь эрясть и работасть ошса, а пенсияс лисемда меле мрдасть вели. Тядянь-алянь куду сашенды и сестрасна—тячиень героиняньке.
Анастасия Филаретовна шнасыне идень садонь коллективть, заведующайть. Вестевок, кле, ашень каенда, мес эряфозень сотыне воспитателень тевть мархта!
Татьяна АЛЬШИНА.