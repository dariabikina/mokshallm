Кафтонь крда. Тя мезе?
Культура
Кафтонь крда. Ламотне эздонк кулендсть мокшавань тя щамть колга, но тяниень поколениять эзда аф сембе ни содасазь мезе тя. Лемс коре шарьхкотьф, што сон сотф кафта валть мархта. Мезе стамсь кафтонь крдась афкукс? Тянь колга тейнек оцю мяльса пачфтсь С.Д.Эрьзянь лемса Изобразительнай искусствань музейть декоративно-прикладной искусствань отделонц заведующаец, Президентскяй гранттнень фондснон 2021 кизонь васенце конкурсонц сяськиец—«Лаборатория традиционного искусства» проектть куратороц, «Мокшень правдать» пара ялгац, мокшавась Наталья Челмакина.
Наталья Николаевнань валонзон коряс, кафтонь крдась рузонь кяльс ётафтови кода «вдвойне». Кунардонь пинкнень тя щамсь ульсь рабочай блузакс, конань каннезь панарть ланга. Тячиень шитнень сон ащи «седикуцюнякс» Атюрьевскяй райононь мокшаватнень эрь шинь и илань щамснонды.
Содаф этнографсь В.Н.Белицер эсь монографиясонза сёрмады: «Мордвати-мокшети кафтонь крдась ащи вярдень кунардонь щамкс. Холщовай вярдень тяфтама панарсь рабочай блуза лаца содафоль и финно-угорскяй лия нароттненди. Кепотьксонди, коми-зыряттненди и коми-пермякненди. Кафтонь крдать щашендозь панарть лангс, каннезь карксфтома и ингольксфтома».
Наталья Челмакина шарфтсь мяль, што щапне, конат XIX векть песта-XX векть ушетксста ульсть Атерь велеса, няфтьфт С.Д.Эрьзянь лемса Изобразительнай искусствань музейть фкя залсонза. Тяфтама щамти сувсихть алуце панарсь—панарсь, вяре канневи панарсь—кафтонь крдась, штанатне—понксне, равжа тюсонь безрукавкась, пряс щашендомась, конанди мярьгихть панга, мазоптомбяльхне—сюлгамсь и тифкссь.
Панарть алга Атерень аватне каннесть понкст. Кда лац-ряц ваномс, то няеви, што кафтонь крдась крояф алуце панарть лаца, но сон сяда нюрьхкяня.
ХХ векть ушетксста эвондась тя щамть од формац, мезсь ламода сотф индустриять виияманц и промышленнай товархнень сяда доступнайкс арамаснон мархта. Кафтонь крдать ушедсть сташендомонза фабричнай котфнень эзда, сидеста нолямок тевс сельмос пови и панчфу котфнень.
Полафтсь кафтонь крдась и няемас коре: эвондась ниле ужеса кокетка, конанди срмосевсь теенза сташендови котфсь. Пряти керф вастсь тиендевсь круглайкс, сивось аф оцюкс—стядокс или «путневикс», кой-коста сон полафневсь простой стафкснень мархта. Ожатне кувакат, обшлаг мархтот, лафтуфнень ланга цють срмафт. Ниле ужеса кокеткати, ожатненди и эльти сташендовсть лама тюсонь котфста бейка, лентат, кружеват и сутаж. Тяфта кафтонь крдась рабочай блузаста арась илань щамкс. Сонь ушедсть сташендомонза аф аньцек ситецста и сатинцта, но и питни котфнень эзда—шёлкста и атласста. Васенда щашендозь панарть ланга, конань элец мазоптфоль сюрень сёрмадомаса, лентаса и сутажса. Панарть валомне лоткасть каннемдонза, а кафтонь крдась лядсь. Эрь шинь щамсь аф сяшкава мазы и сельмос пови, но пяк пара каннеманди. Сяс, улема, аф шуроста васьфневи тянивок.
Мезе сувси Атерь аймаконь аватнень тяниень пингонь национальнай щамозост? Тянь колгавок Наталья Николаевна азондсь оцю мяльса. Кафтонь крда, «мяштеня» мархта фартук—инголькс, кона мазоптф кружеваса и лама тюсонь лентатнень мархта, маштозь сотф руця—гарсувай и коня лангонь соткс—коняфкс. Мяштьса каннемань мазоптоматнень эзда тейнек пачкодсть аньцек крганятне.
«Целайнек, Атюрьевскяй райононь тяниень пингонь национальнай щамсь—тя бта панчфонь мазыдонга мазы пусма»,—мярьгсь Наталья Челмакина.
Тячи «Кода эрясть и эряйхть мокшетне» рубрикать ала максф материалса Наталья Челмакинать лезксонц вельде лятфтаськ, мезе стамсь кафтонь крдась. А вдь мокшень щапнень-каряпнень ёткса улихть и лия щапт, конатнень колга содайхть аф сембе. Сяс колгаст карматама тяшнема сяда тов.