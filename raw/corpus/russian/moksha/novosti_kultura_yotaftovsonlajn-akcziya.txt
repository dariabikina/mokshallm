Ётафтовсь онлайн-акция
Культура
18 мартста С.Д.Эрьзянь лемса Изобразительнай искусствань республиканскяй музейса «Киммериясь Мастораваса» выставочно-просветительскяй проектть рамкаса, кона 2023 кизоня лиссь сяськикс Культурнай инициативань Президентскяй фондть конкурссонза, ётафтовсь «Крымскяй телеседь» онлайн-акциясь. Сон лемтьфоль Крымть и Севастопольть Российскяй Федерациять составс сувамдост меле кемонь кизонь топодемати.
Саранск, Моску, Коктебель, Феодосия, Симферополь ошень культурань и искусствань, общественнай деятельхне ВКС-нь форматса макссть оцю оценка Крымонь тундати и культурно-общественнай сотксненди, конат кемонь кизоста одукс ладявсть-кемокставсть Крым и Мордовия Республикатнень и странань лия региоттнень ёткса.
Онлайн-акциять ушетксста пуромфненди видеообращениянь форматса пшкядсть и арьсесть теест цебярь работа Мордовия Республикань культурань, национальнай политикань и архивнай тевонь министрсь Светлана Баулина и Крым Республикань культурань министрть заместителец Ольга Бурова.
«Киммериясь Мастораваса» выставочно-просветительскяй проектть, коса няфневихть художникть и поэтть Максимилиан Волошинонь картинанза, координаторонц, С.Д.Эрьзянь лемса музейть директоронц, РФ-нь Заслуженнай художникть Людмила Нарбековать валонзон коряс, Крымонь тундать 10 кизоц—Россиять историяса оцюдонга оцю события. Сон арась странань пуроптомань-кемокстамань символкс. «Киммериясь Мастораваса» проектть вельде кемокставихть Крым и Мордовия Республикатнень, а тяфта жа странань лия региононь музейхнень ёткса культурань сотксне.
Крымонь тундати и «Киммериясь Мастораваса» проектти макссть оцю оценка Мордовия Республикань Общественнай палатать председателец Иван Капитонов, республикань Правительствать видеса Гуманитарнай наукань НИИ-ть директороц Галина Куршева, Феодосия ошень администрациянь оцюнясь Игорь Ткаченко, Москувонь «Гражданскяй обществась и социальнай коммуникациятне» Научно-образовательнай центрать директороц Ольга Астафьева, В.И.Вернадскяень лемса Крымскяй федеральнай университетть рузонь и омба масторонь литературань кафедрать заведующаец Сергей Курьянов и лиятне.
Сяльде «Киммериясь Мастораваса» проектть видеса ётафтовсь научнай лекция и «Сембе форматне, сембе тюсне…» живописень альбомть-каталогть презентацияц, коза пуроптфт Максимилиан Волошинонь картинанза.
Владимир Нестеров.