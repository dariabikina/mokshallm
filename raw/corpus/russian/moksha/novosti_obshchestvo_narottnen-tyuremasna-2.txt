НАРОТТНЕНЬ ТЮРЕМАСНА
Общество
18 октябрсь—Россиять военнай историясонза мяляфтови ши.
Тя шиня 1813 кизоня рузонь армиясь и сонь союзниконза сяськозь наполеоновскяй войскатнень Нароттнень тюремаса Лейпцигть ала.
1813 кизоня октябрьста Лейпцигть малас шаштсь Котоце коалициянь объединённай армиясь, конань эса лувондовсь 1385 орудия видеса 300 тёжянь ломань (127 тёжянь рузонь, 90 тёжянь австрийскяй, 72 тёжянь прусскяй и 18 тёжянь шведскяй войска).
Наполеон лихтсь 200 тёжянть малава ломань, конатнень ёткс французскяй войскада башка сувсесть наполеоновскяй маршалть и польскяй корольть Станислав Августонь племянниконц, князть Юзеф Понятовскяень командованиянц ала итальянскяй, бельгийскяй, голландскяй, польскяй частть. Тяда башка, тясотольхть Рейнскяй конфедерациянь государстватнень соединениясна и Фридрих I Вюртембергскяень войсканза. Наполеоновскяй армиять артиллериясонза ульсь 700-та лама орудия.
4 (16) октябрьста Шварценбергонь союзнай Богемскяй армиясь рузонь генералть М.Барклай-де-Толлинь командованиянц ала ушедозе главнай наступлениять Вахау-Либертвольквиц фронтть эзга. Союзнай войскатнень каршес Наполеон лихтсь 120 тёжянь ломань. Артиллерийскяй вии анокламада и веры тюремада меле, 15 частти французскяй кавалериясь кадозень союзникнень тюремань ялга моли колоннаснон. Барклай-де-Толли кяшезе фронтальнай эвондаф шава вастть рузонь гвардиянь пялькснень и Богемскяй армиянь резерваста гренадёрхнень мархта, мезть вельде нельгозе сяськомать Наполеононь кядьста.
5 (17) октябрьста Наполеон шарьхкодсь, што виенза аф сатомшкат и пшкядсь союзникнень оцюняснонды миронь тиемать колга, но ответ тянь лангс ашезь са.
6 (18) октябрьста шобдава союзнай войскатне ётасть наступленияс марнек фронтть келес южнай, восточнай и севернай направлениятнень эзга.
Стака тюремат мольсть и меле. Саксонскяй корпуссь, кона тюрсь французскяй армиять ширеса, марнек ётась союзникнень ширес и ладязень пушканзон наполеоновскяй войскатнень каршес. 7 (19) октябрень веть самс Наполеононди савсь максомс Линденауть пачк потамать колга приказ.
«Нароттнень тюремасна»—тяфта прусскяй генеральнай штабть полковникоц, баронць Мюфлинг лемдезе Лейпцигть ала (1813 кизонь 16-19 октябрьста) историческяй тюремать.