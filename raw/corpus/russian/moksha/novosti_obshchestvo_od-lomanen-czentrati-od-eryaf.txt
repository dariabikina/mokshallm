Од ломанень центрати—од эряф
Общество
Мордовиянь Оцюнясь Артём Здунов 17 сентябрьста ульсь Рузаевкаса. Тяса республикань руководительсь ванозе Од ломанень политикань и туризмань одкстоптф центрать. Тядде «Образование» нацпроектть вельде сон капитальнайста петьфоль. Тянкса нолдафоль 22 миллион цалковай. Полафтфтольхть вельхкссь, вальмятне и кенкшне, инженернай коммуникациятне, ладяфоль охранно-пожарнай од сигнализация. Муниципальнай бюджетста нолдафтольхть дополнительнай средстват уштомань системать полафтоманкса. Тяни Од ломанень центрась няфти одста—мазы, тяниень пингонне. Капитальнайста петемстонза петьфоль-мазоптфоль и маластонза территориясь.
Республикань Оцюнясь макссь оцю оценка ремонтнай работатненди. Стане жа региононь руководительсь корхнесь од ломаттнень мархта. Стирьхне-цёратне азозь эсь мяльснон-арьсемаснон: синь пяк кеняртькшнихть, што тяни Од ломанень центраса тифт сембе условиятне арьсефснон эряфс ётафтоманкса. Тяниень пингть тяса работайхть техническяй творчествань, патриотическяй воспитаниянь центратне, «Рузаевкань народнай мялямонь и славань» интерактивнай музейсь, Юнармиянь кудсь, од ломанень коворкингсь, Рузаевскяй райононь добровольчествань ресурснай центрась.
Од ломанень центрать площадканзон эзда фкясь—«Кавал» авиамодельнай клубсь. Тя проектсь ётафневи эряфс Рузаевскяй райононь «Рост» од ломанень общественнай организациять мархта Президентскяй грантонь фондть ширень кирдеманц вельде. 2023 кизоня организациясь сатсь грант, конань средстванзон лангс рамафтольхть квадрокоптеронь тиемс материалхт, тяконь лувксса камерат, радиоаппаратура, самолётонь комплектт, видеошлем и лама мезе лия. Стане жа проектть рамкаса ётафтфтольхть мастер-класст, мужествань урокт Рузаевскяй райононь образовательнай сембе учреждениятнень и нльне кизонь пингонь шумбрашинь кемоксни лагерьхнень эса.
Республикань Оцюнясь корхнесь стирнятнень-цёранятнень мархта, конат занцихть пря тя клубса.
Од ломанень центраса виияфневи инновационнай творчествась. Вятевихть робототехникать, 3D-моделированиять и программированиять коряс кружокт.
Нинге фкя важнай проектсь—Добровольчествань ресурснай центрась. Работать основной ширец—специальнай военнай операциянь участникненди и синь семьяснонды лездомась. Тяса покоди гуманитарнай штаб, шабатне котцихть боецненди специальнай браслетт.
Азфоль, што Центрась работай 20:00 частти молемс, штоба сембе стирнятнень-цёранятнень улель возможностьсна самс и содафтомс кельговикс тев мархта, мумс ялгат.
Артём Здунов шарфтсь мяль, што Рузаевкась райоттнень ёткста васенцесь, коса реконструкцияда меле панжевсь Од ломанень центра. Очередьсот—Саранскяень Од ломанень региональнай центрась, а стане жа Дубёнкань и Чамзинкань центратне.