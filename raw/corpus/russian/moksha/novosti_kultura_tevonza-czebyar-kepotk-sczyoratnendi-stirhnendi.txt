ТЕВОНЗА—ЦЕБЯРЬ КЕПОТЬК Сцёратненди-стирьхненди
Культура
Кирдемок мяльса мокшень газетаса работаньконь, тейнек удалси латцемс соткст аф аньцек Мордовияса, но и лия региоттнень эса эряй мокшетнень и эрзятнень мархта. Лама киза ни цебярь ялга тейнек Самарскяй областень Тольятти ошень Мокшэрзянь культурнай центрась, конанди председателькс ульсь Атерьса шачф-касф мокшалясь Юрий Дёмкин. Тяддень февральста тя вастса сонь полафтозе Семён Таршин. Надиятама, Семён Васильевич кармай вятемост центрать тевонзон стане жа активнайста, кода тянь тиендезе Юрий Михайлович. Конешна, лама мезе удалай тиемс и сатомс, кда лац кармайхть работама Мокшэрзянь культурнай центрань сембе активисттне-общественникне. Ётксост и мокшень стирсь Юлия Аринина, кона аф кунара путф председательти заместителькс. Колганза тячи пачфттяма оцю мяльса.
Юлия Константиновнань аляц, Константин Аринин, шачемас коре Саранскяйста. Тядянц, Светлана Фёдоровнань, «юронза» Оренбургскяй областьста. Ариниттне васенда эрясть Саранскяйса, а пингонь ётазь эряфонь кисна-янцна пачфтезь синь Самарскяй областень Тольятти ошу.
Юлия тонафнесь гимназияса, сембе предметтнень коряс няфнесь цебярь содамошит. Кельгозень омба масторонь кяльхнень. Эздост кафтоль—английскяйсь и французскяйсь. Мокшень стирсь примсесь участия Всероссийскяй конкурснень и олимпиадатнень эса, занцесь призовой вастт, тонафнесь фортепианоса морама. Нинге мяленц салсезе спортсь—гандболсь, волейболсь.
Мокшетне—стакада-сталмода аф пели ломатть. И, кда ни арьсихть мезеньге колга, ётафтсазь сонь эряфс. Юля нинге начальнай школаса, а меле и гимназияса тонафнемста ёрась сотомс сяда товолдонь эряфонц юриспруденциять мархта. Сяс и поступась Тольяттинскяй государственнай университету, коса кочказе «Правоохранительная деятельность» специальностть. Тяфта и получась юридическяй образования. Тяни работай юристокс.
Юлия Константиновна лама киза ни центраса вяти общественнай тефт—лезни аноклакшнемс и ётафнемс пуромкснень, лама тиенди од ломаттнень патриотическяйста воспитандамаснон инкса.
Тяфта, кирдемок мяльса Великай Сяськомати Мордовиять путксонц, нона кизотнень Тольятти ошень школатнень и идень куттнень эса Мокшэрзянь культурнай центрась ётафнесь патриотическяй урокт, конатнень пингста активисттне-общественникне, тяконь лувксса и Юлия, азондсть Советскяй Союзонь ся Геройхнень колга, конат шачсть Мордовияса. Эрь урокта меле няфнефоль мокшалять, содаф лётчикть Михаил Девятаевонь и сонь подвигонц колга документальнай фильма.
«Мялезень пяк кепсезе ся, што тейне ульсь кода азонкшнемс иттненди сянь квалма, конашка оцю путксоц Мордовиять Великай Отечественнай войнаса Сяськомати»,—мярьгсь Юлия.
Ариниттне кунара ни эряйхть Тольяттиса, но Мордовиять мархта соткссна пяк кемот. Саранскяйсот раднясна, ялгасна, сяс оцю мяльса сашендыхть республикать столицазонза.
Юлия Арининать мархта корхнеме Масланцянь недялять. Мокшень стирсь шарфтсь мяль сянь лангс, што семьясна верондай Шкайти. Васенце вастти Ариниттне путнесазь православнай сембе илатнень. Мзярдовок аф юкснесазь койхнень-обуцятнень. Вов и Масланцяста шраснон лангса ульсть мокшень танцти пачат.
Юлия Константиновна азозе, што Тольятти ошень Мокшэрзянь культурнай центрать мархта эряфонц сотозе пцтай 8 кизода инголе, и ёрай сяда товга тиендемс семботь минценнеть—мокшэрзяннеть ванфтоманц и эреклафтоманц инкса.
Лацонза од ломаттне ащихть цебярь кепотьксокс мокшень стирьхненди и цёратненди.