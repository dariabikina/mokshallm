«Валда Шинясь»—Кильдюшева велеса
Культура
29 июньцта Татарстан Республикань Тетюшскяй райононь Кильдюшева велеса, кода фалу, ётафтовсь «Валда Шинясь» мокшэрзянь культурань Республиканскяй ила. Сон кочксесь 3000-да лама инжи Татарстанонь и Россиянь эрь-кодама уженяста.
Инжихненди ульсь кода варжамс мокшэрзянь ярхцамбяльхнень, примамс участия спортивнай пялькстоматнень эса и содафтомс семьянь койхнень-обуцятнень мархта.
Семьянь кизоть мяльса кирдезь башка мяль шарфтфоль семьянь питнишитнень лангс. Мокшэрзянь национальнай свадьбань театрализованнай прологсь «сувафтозень» сембонь весялготкшнемань и кельгомань атмосферати.
Инь оцю делегациясь ульсь Мордовияста. Инжихнень инголе кштисть-морасть Г.И.Сураевонь-Королевонь лемса «Келу» фольклорнай ансамбльсь, «Ламзурь» фольклорно-этнографическяй ансамбльсь и мокшэрзянь филармониянь лия артисттне.
Мордовскяй (мокшень и эрзянь) народть Межрегиональнай общественнай организациянц Исполкомонц лемста приветствиянь валхт азсть президиумонь члеттне Вера Пронина и Раиса Щанкина. Мордовскяй (мокшень и эрзянь) народть Межрегиональнай общественнай организациянц председателенц Юрий Мишанинонь поручениянц коряс Татарстан Республикань Тетюшскяй райононь мокшэрзянь общественнай движениянь колма активисттненди азфтольхть Благодарностть и казьфтольхть лятфнембяленди казнет.