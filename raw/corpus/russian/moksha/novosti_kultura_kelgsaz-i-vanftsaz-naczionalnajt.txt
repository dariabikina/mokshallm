Кельгсазь и ванфтсазь национальнайть
Культура
Ванды Авань Международнай шись. Тя шиня поздравляндакшнесаськ кельгома тядяньконь, сазороньконь, рьвяньконь и работас коре ялганьконь. Мзяра цебярьда тейнек казихть аватне. Синь виень аф ужяльдезь покодихть сембе вастова. Но улихть сферат, коса аватнень лаца киндивок аф сафтови—образованиясь, медицинась, культурась. А нинге ётксост пяк лама машты кядь ломаньда.
Мокшаватне Мария Маршакова и Ирина Саминина панчсть «Келазь» лем ала бренд. Корреспондентоньке корхнесь Мариять мархта, кона оцю мяльса пачфтсь тевснон колга.
—Мария, азонтт эсь и ялгацень колга, конань мархта арьсесть «Келазь» брендть.
—Мон, Мария Маршакова, и ялгазе, Ирина Саминина, шачеме-касоме Москуса. Тядяньке и аляньке Мордовияннет, Зубово-Полянскяй районцта. Эрь кизонда улендеме бабаньконь ширеса, синь и тонафтомазь мокшень кяльти. Велеса содафтоме мокшень ярхцамбяльхнень мархта, ванондоме ся ломаттнень мельге, конат сюреса сёрмадсть панархт, руцят, нардамат.
—Кода сась брендонь тиемать колга мяльсь?
—Тянь лангс шарфтонь мяль нинге школаса тонафнемста—ушедонь щамонь сташендома. Тянди тонафтомань сире бабазе Агриппина Алексеевна. Сонь тевонц поладозе щаказе Антонина Александровна. Мокшавась няфтезе тейне кода стави панарсь. И вов кярьмодень тя тевти. Васенда тонафнень щамонь конструкторкс. Тяниень пингть работан кудса, сташендан панархт и лия щапт заказс коре. Меля сась прязон тяфтама мяль: стамс тяниень пингонь мокшэрзянь национальнай щапт, конатнень ули кода каннемс ульцяса, покодема вастса или иласа. Арьсень тянь тиемс сянкса, штоба культураньке эряль, а нинге ёран няфтемс мокшэрзянь сёрматнень мазышиснон. Колма щамнень няфтине Саранскяйса «Иненармонь» мазышинь и асушинь пялькстомаса, фкять—С.Д.Эрьзянь лемса Изобразительнай искусствань музейть выставкаса. Коллекциязе мзярс апак шумордак, ёран стамс нинге кой-мзяра панар. Ирина Саминина стане жа кельгсы стаманц-крояманц. Несколька кизода инголе Ирина сявсь стамань урокт и тонадсь удомань щамонь стама. Кизотне молихть, и минь шарьхкотькшнесаськ, што мокшень культурась эряви ванфтомс. Ламоц од ломаттне аф корхтайхть мокшекс, аф примсихть участия мокшень илатнень эса. Кой-кит тушендыхть ошу и тоса юкснихть семботь колга. Тя аф мялезонк. Вдь мокшень культурась аф эряви юкснемс. Весть кода-бди саме мяльс: стамс мокшэрзянь символ мархта стакшинь щам. Футболкась—самай тяфтама щамсь, конань ули кода щакшнемс эрти.
—Азонтт сяда ламня «Келазь» брендть колга.
—«Келазь»—мокшэрзянь смузь мархта тяниень пингонь щамонь бренд. Мес тяфтама лемоц? Келазсь лац содаф мокшэрзянь масторса. Минь сташенттама мокшэрзянь «розетка» мархта футболкат. Синь лездыхть аф юкснемс шачема масторть, мокшень пачатнень и ламоть лиять. Кунардонь пингста келаснень кедьсна пяк питнихтельхть, охотендамась мокшэрзятненди ульсь васенце тевкс. Тяниень пингть келазсь—тя асушинь и козяшинь символ, Мордовиять культурнай козяшинц пяльксонзон эзда фкясь.
—Кодамот планонте сай пингонди?
—Мзярс нолятама мокшэрзянь «розетка» мархта колма тюсса футболкат. Петькольсь сёрматф машинкаса, сон курокста тиеви.
Лац содасаськ стамань тевть, но футболкат аф сташенттама эсь кядьса. Синь вельдест няфтьсаськ мокшэрзянь культурати кельгоманьконь. Ёратама «касомс» брендть мархта, сяда тов аноклатама лия дизайна. Улихть од мяленьке, конатнень колга ули кода содамс социальнай сетьса «Келазь. Мордовские футболки из Москвы» группастонк.
—Мария, ламотне содасазь, што вятят Телеграм- канал. Азонтт колганза.
—«Москунь Мокша»—Телеграм-каналсь мокшень кяльть колга. Сон арьсеф ся ломаттненди, конат кассть лия регионца и ашезь тонафне родной кяльть школаса. Синь ёрайхть тонафнемс сонь, но аф содасазь, мезьста ушедомс.
Каналсон кафта рубрикат: «Тячиень вал» и «А кона вастть эса рахамс?» Фкаса азондан мокшень валхнень колга, няфнян кепотькст валксста, комментарийхнень вельде корхтатама диалекттнень колга. Омбоцети путнян рахсемат, азондан мокшень культурнай мероприятиятнень колга. Кой-мзярда морафтан мокшекс и азондан, кодама од валхт мунь книгаста.
—Кодама цель путнят тя тевса?
—Ашень карма учендома, мзярда кие-бди кармай вятема рузкс корхтай ломаттненди мокшень кялень урокт. Тя тевса тейне пяк лездсь тядязе. Тяниень пингть каналса 154 подписчик, конатненди, кда ули ётка пингсна, ули кода тонафнемс мокшень кяльть. Каналсь тейневок лезды сяда лац тонадомс кяльть. Мзярда аноклан пост, мушендан од валхт, касфтсайне содамошинень мокшень кяльса и лятфнеса, кода стака тонафнемс кяльть книгафтома. Саранскяйса улемстон рамань книгат. «Москунь Мокша» каналозень вельде ёран тиемс аф оцю путкс мокшень культурати, штоба кяльсь афоль юма, а культурась эряль и касоль, од ломаттне кельголезь эсь шачема-касома масторснон.
—Меля примать участия «Иненармонь» конкурсса. Азонтт, кода тя ульсь?
—«Иненармонь»—тя мазышинь и асушинь мокшэрзянь васенце пялькстомась, кона ётафтовсь Саранскяйса мелянь декабрьста. Васенда азан оцю спасиба «Юрхтава» мокшаватнень Ассоциацияснонды. Пяк пичедень «визиткать» инкса, коса эрявсь азондомс эсь колгат мокшекс. Омбоцекс ульсь «Творческяй номерсь». Щашендонь мокшэрзянь узор мархта накидка, конань стайне монць, и морань мокшень мора.
Тяда башка, недяляньберьф сташендонь мокшэрзянь тяниень пингонь щапт. Колмотнень няфтине Национальнай театрань фойеса. Мезень одня мунь пялькстомать вельде? Азса видеста, одукс панжине эсь прязень. Выступандамс Мокшэрзянь государственнай национальнай драматическяй театрать сценанц лангса—тя оцю честь.
—Мезе азолеть Мордовиять и национальнай культурать колга?
—Шачень и касонь ичкозе Мордовиять эзда. Азса видеста, Мордовиясь—шачема масторозе. Стака азомс мезе маряй седиезе, мзярда васьфнян национальнай культурать мархта. Ётай кизоть васенцеда улень Мокшэрзянь национальнай драматическяй театраса. Спектаклень ваномста авардень, сяс мес сон путфоль шачема кяльса. Марянь оцю гордость и павазуволень!
—Спасиба!
Илья ПЕРВОЙКИН.